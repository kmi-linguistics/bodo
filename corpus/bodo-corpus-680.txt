नोरजिया सोदोमस्रिया दानाय हाथाइसालिआव बिसोर फलान बिसोर फलान 
बिखाया रानबाय , राकांबाय , अन्थाइ जाबाय जुमाइ बिदै थै , जोबोद गोथाव हाथाइ - गुसेब जाबाय लामा - गुसेब जाबाय , नोरजिया सोदोमस्रिया रनसायनाय मेथाइ रोजाब रोजाब बिसोर आवगायलाङो , खोमसिया साग्लोबनाय , सोमखेखे , बिसोर लामा आनदायबाय गोदाव सोराव गिदिंबायो बेवनोथ ' नोंखौ लोगो मोनबाय नों फांसे बिफांआव जिरायनो नागिरदोंमोन बेनो जाबाय दाइ बिसोर हेंथा होबाय आरो नोंखौ होखारहरबाय गोजानाव , जोबोर गोजानाव , हाजो बारनानै हाद्रिजों गेलेनो , हाजों गेलेनो नाथाय साखिआ थालांबाय , गोजों जानानै नोंनि सिमांफ्रा रानाखै बयबो दै सारो बे दा देरबोबाय , सोमखोर जाबोबाय बेयाव दा हाथर्खि बेरायो आरोमा , सेहा जानाय बिफांआबो दाबो दङ ' थैयाखै , रावबो दानफायाखै , बोस्राङाखै मनोना सायख्लुमनि गोनांथि जादों लोगोसे आबहावानि खायसेया बेनि सिङाव साया लाबायबो , नाथाय , आंनि लामाजों दा गोजा गराइ खारलिया , उन्दुबाय खारो गोजा गोजा लेर गारि नोरजिया सोदोमस्रिनि मेथाइ रोजाबग्रा दाबो जोबाखै बिसोरनि गोजा गोजा सोदोबफ्रा सेहा गावसोरनि सिमां जाबाय , आंनि बिखायाव गोलाव हांमा मा खालामनो जों दा दङ ' गुसेब जालांनाय अख्रांनि सिङाव ।