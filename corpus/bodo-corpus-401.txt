दिन्थिफुंनायावबो बे फारसे गोथौयै नोजोर आरो गोसो होनाया बर ' हारिमु जौगाखांनायाव आगानसे दाजाबदेरफागोन होनना मिजिं थियो । 
 बर'नि गाननाय जोमनाय , दानाय - लुनाय , आगर - आखाइआ दुलाराइ बुहुमनि सुबुंनि गोसो गोरबो बोगथाबनो हानाय रंगिना - संगिना सोमोनांथाव मिथिंगायारिनि बिहोमा बुंब्लाबो बुंद्रायनाय जाया । बिफां - लाइफां , हाजो - हाला सिखिरि बिदै सोबनाय , सोमखोर अख्राङाव दाउ बिरनाय , दैमा - दैसा , निजिरिनि जिरि - जिरि बोहैनाय बाइदि मुहिनि गोनां आगरआखाय बइबो गोसो होगथाबनो हायो । जै खालामनो हायो । बेफोर आगर - आखाय बुंफबनाय आरनाइ , फास्रा , दखनाया बाइदि हारिनि बाइदि सुबुंनि थारैनो नोजोर बोनो हायो आरो बाख्नायनाय मोनबोदों । बेफोरबादि रंगिना - संगिना आगरजों आबुं जानाय , गाननाय जोमनायनि मोसानाय , दामनाय देनायनि नुथायाबो बेसे समायना आरो नायबाय थाथाव । बेव नोजोर होनो गोनां बाथ्राआ जादों रोखोमसे थामहिनबा इउनिफमिटिनि फारसे गोसो एबा नोजोर होनाय । थामहिनबा मोसाखावरिनि मा गाननाय - जोमनाय , आरनाय , फास्रा दखना रोखोमसे आरो दामजु दामगिरिनि आरो रोखोमसे जायोब्ला नायनो साबना हामना जायो । बइनिबो गोसो बोगथाबनो हायो । बादायलानायाव रोंगसा एबा बिजिरगिरिनि नोजोर आरो अनसायनाय आयदा खालामनो हायो । गुबुन फारसेथिं आब्रु थि रैखा खालामनाय जायो । मानोना मोसानाय , दामनाय , देनाय , मेथाइ रोजाबनाय थाल , माल , लभ , देखोजों गोरोबनाय आब्रुथि रैखा जायोब्लासो थारै मेथाइ सोरजिनाय जायो । मकनो गोनांदि दासिमबो बे बादायलायनाय मुगाआव दखना फास्रासरि गननानै मोसाना , बादायलायनाय नुनो मोनो । दामग्रा - देग्रा , रोजाबगिरि आरो मोसाखावरि गेजेराव सोमोन्दो गैयाजायोब्ला बादायारि गोसोआ थेरबेथेर जालाङो सासे सानैनि थाखायनो गोबाङानो । फारसेथिं दामजुआनो जेरै खामआ मोजाङै दिरुं बोयिनि थाखाय गुबुं जाया । जेलदेब देंखो रिखाङोब्ला मोसाखावरिआबो गोसो बायो । दुलोबखांनायाबो सुग्लायलाङो , खबामबायलाङो । हानजा गोहो ( Team Spirit ) नि गोगा जायो । मोसानाय आगजु जेरैः थुंग्रि , दाहाल , खफ्रि , आलारि बाथिनि बेलाआवबो बिब्दिनो । सा जिब्रै मोसाखावरिखौ जौस्रां एबा सायनायसालिआव ओंखार होना बै मोसाखावरिखौ बेसे अनाखानायै मोसा होनाय जायो । मा बादि साजा होनाय जायो । बेव दैदेनगिरिनि गोरोन्थिखौनो बुंनांगोन । दैदेनगिरि एबा अस्तादआ रोखायै फोरमायनांगोन दि मोसानाय आगजु गैयाब्ला , गाननाय जोमनायाव रोखोमसे नङाब्ला मोसोनायाव बाहागो लानो मोननाय नङा होननानै । 
 ( 7 ) सावरायमा जथुमनायनि गोनंथि : बैसागु मोसानायजों लोगोसे बर ' हारिमुखौ दुलाराइ मुलुग दरबाराव गायसंनो थाखाय मोजाङै बिजिरसंना नायनो आरो सानराइ - हलाइ बिजिरना नायनो , सम थासारि आरो खाबु लाना सावराय - मेल , बेंखन सावरायनाय आरो हाबा रोंसालिजों लोगोसे फोरोंथाय ( Training ) नि राहा लानांगौ । बर ' हारिमु आरो बैसागु मोसानायनि सायाव गोथौयै आरो गुवारै सावरायलायनाय जायिआव गोबां रिंगुदामसा , दामजुगिरि आरो मोसाखावरिआ बर हारिमुनि गोनां बाथ्राफोरखौ मिथिनो हाया ।