श्रीमद् भगवत् गीताआव बुंदों : 
 कर्मण्येवाधिकारस्ते मा फलेषु कदाचन । 
 मा कर्मफलहेतुर्भूर्मा ते सङ्गोस्त्वकर्मणि । । 
 ( गीता VN . 47 सांख्ययोग ) 
 खामानि मावनायनि मोनथाइ दं , फिथाइ मोनजानायनि मोनथाइ लुबैनो नाङा । खामानिनि फिथाइ हास्थायाब्लानो खामानि मावलां . . . , खामानि मावनाय अनगा बिहुराम बर'आबो फिथाइ मोनजानो हास्थायाखैमोन । हास्थायदोंब्ला बियो बिथांनि गावनि थाखाय नङामोन , दुलाराय बर ' माहारिनि थाखायसो । दुलाराय बर ' माहारिनि थाखाय बिहुराम बर'आ जिउयै माहामै मावदोंमोन , बड ' साहित्य सभाजों नांफानानै बर ' थुनलाइनि खामानि मावनाय साफ्रोम सोद्रोमाया थैनो नांगौ बेयो सैथो खोथा , नाथाय खायसे मानसिनि अवथिरा जिउ थुंगेनाया नखर आरो फोलेरखौल ' खहा खालामा , हारेि आरो माहारिनिबो खहा लाबोयो । बिहुराम बर'नि अबथिरा जिउ थुंगेनायाव बर ' हारिनि खहा जादों । माहारिनि खहा जादों । 
 1940 इं मायथाइयाव उजिनानै 1990 मायथाइयाव बाजि बोसोर बैसोआव जिउ खोमानांनाय बिहुराम बर'आ थांनानै थानायमोनब्ला बर ' राव थुनलाइनि जांखालाया बेसे जौबावगौमोन बेखौ बर'नि मेलेम जिबि सानसुमैफ्रा मोनदाङाब्लानो थायाखै । बिथाङा सासे समाज सिबियारि आरो दैदेनगिरिल ' नङामोन , फारियै सासे खन्थाइगिरि रायथाइ आरो सल'न्थाइगिरि , फावथाइगिरि , बुंथिगिरि आरो गेलेनाय बिथिङावबो मोजां गेलेग्रा महरै बिमुं दंमोन । गावनि राव हारिमु थानानैबो जाय बर'फिसाफोरा गुबुननि रावजों फरायसालियाव सालोंथाइ लानांदोंमोन , गुबुननि सानस्रि हारिमुआ खायसे बर ' फिसाफोरनाव जा बादि गोहोम गोलैदोंमोन बेफोरखौ बोस्रांनाय आरो मावलांनाय फारिया बिहुराम बर'नि जिउ मोनसेयाव साग्लोबना दंमोन । 
 खामानियानो मानसिनि सिनायथि । बिहुराम बर'नि हारि सिबिनाय खामानियाव बेनि फुंखा नुनो मोनो । बिथाङा थुनलाइ आफादनि बिबान मोनजेननायनिफ्राय थांनानै थानायसिम मेंनो रोङै नांथाब नाजानानै मावनाय खामानिफ्रा बेनि नजिर । थुनलाइ आफादनि गिदिर आरो गिलिर बिबान बाननायनि मुखुब समनि गेजेरजोंबो बिथाङा थुनलाइ सोरजिनो गाराखैमोन । थुनलाइ सोरजिनाय बिथिङाव बिथांनि 'गिबि बिथाय'आ बर ' थुनलाइनि बाख्रियाव जुगामि भान्दारि होगोन , बुंनो थाङोब्ला दिनैसिम गिबि बिथाय बादि गुबुन गांसे सल'न्थाइ जों मोननो थाङाखै । बर ' थुनलाइनि बाख्रियाव बिहुराम बर'आ गिबि बिथाय आरो आसारबाखौ जुगामि भान्दरि होनाय अनगायैबो बिथाङा असमीया आरो इंराजी रावनि मोजां गियान थानायलाय बायदि लाइसि लिरथुम बिलाइ आरो बिसम्बि बिजाबफोराव असमीया आरो इंराजी रावनि गोथौ सानस्रि आरो गिलिर ओंथिनि रायथाइफोर लिरना दोनलांनाया बर ' माहारिनि इयुन जोलैनि मोनफा मोनफा दलिल । बुंनानै दोननाया हामगोन दि – 1967 इं मायथाइनि मागो दाननि जोबथा अक्त' , बै समनि दरं जिल्ला बर' - कसारि छात्र सन्मिलनखौ सानसेनि हाबा फारिजों लाइलांपारा गामियाव खुंनायनि लाहार - फाहार खालामनाय जादोंमोन । आफादाव बिहुराम बर'खौ गाहाइ बुंथिगिरिनि बिबान होनाय जादोंमोन । बिबुंथि लाखिनो थाखाय आयदा होखानाय जादोंमोन जारिमिनारि बानराजा आरो नरकासुरनि सोमोन्दै । जेरबायाव बेसेबा गिदिर गिदिर बिजाब गोबानानै बिबुंथि लाखिग्रा आरांगा मोखाङाव गसंनानै बिहुराम बर'आ आफादसालिनि बयखौबो खर ' गंग्लायना जागाय