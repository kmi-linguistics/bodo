बिलाइनि जोनोम आरो गोसारबोनायनि सोमोन्दै एसेयैब्लाबो नोजोर होनो गोनांथि दं होननानै अां सानो । 
 बुहुमाव लाइसि आरो खौरां बिलाइ जोनोम जाबोनाय लग्नखौ जोबोर गोजाम समनिफ्रायनो मख'नो हाथाव जाथाइफोर दं । अदेबानि , आथिखालाव जि सानस्रि आरो मोनदांथिजों लाइसि आरो खौरां बिलाइफोरखौ दिहुननाय जागासिनो दं बेनि जोनोमारिया बुहुमाव बारा गोबाव जायाखै होनजायो । जिबा जौथाइनि गेजेर बाहागोनिफ्राय बुहुमाव नुजाखांनाय सुबुंफोरनि फोसाबनाय सोमावसारनाय ( renaissance ) - अा बायदि बायदि दिहुनलु आरो गोख्रै जौगाखांनायनि बायदि हाबाहुखा आरो सुबुंफोरनि गेजेराव जोनोम जानाय गोदान गोदान सानस्रिनि थाखाय मख'जाथाव । बे सोमावसारनायखौ आथिखाल सुबुं सोदोमस्रि जाखांबोनाय आरो जौगाखांनायनि खाम्फा हिसाबै गनायथिनाय जादों । बेवहायनो मख'नो गोनाङा नैबेबोदि सुबुंफोरनि जौगाखांङारि बिथिङाव मोनसे गोनांथिखौ सुफुंनायनि राहा हिसाबै जोनोम मोनदोंमोन खौरां बिलाया ( news paper ) फोसावनायनि सोमावसारनायनि गोहोमावनो 1609 मायथायाव जार्मानियाव । Avisa Relation Order Zeitung मुंनि जार्मानियाव फोसावनाय बे बादि खौरां बिलाइनि गोनांथिया सुबुंफोरनि गेजेराव ओरै बादि मोनदांजानाय जादोंमोनदि नैजिसे बोसोरनि गेजेरावनो दुलाराय इउर'पनि गेदेर सहरफोराव खौरां बिलाइनि जोनोम जानो हमदोंमोन । बेनिफ्राय जौसेसो बोसोरनि गेजेरावनो बेयो सुबुंफोरनि गोसोयाव गोहो गोनां गोहोम होग्रा जानो हादोंमोन । इंलेण्डआव खौरां बिलाइनि जोनोम जायो 1702 मायथायाव । खौरां बिलाइ दुिहननायनि उनाव जोनोम मोनो लाइसि आरो खौरां लाइसि । जोनोमनिफ्राय गुसुं समनि गेजेरावनो खौरां बिलाया गोख्रोंसिनै सुबुं फोजाखांनाय , जेंना बोखांनाय आरो जांखृखांनायनि बिजों ( media ) हिसाबै बाहाय जायो । बेबादिनो आथिखालाव मुलुगाव साननाय हनाय दैदेननायनि देरसिन बिजों हिसाबै बेयो गोहोम होगासिनो दंसै । बेवहायनो दानि आयदायाव मख'थाव फंसे नोजोर गोनां बाथ्राया जाबाय – राव आरो थुनलाइ फेहेरनाय आरो जौगाखांनायावबो खौरां बिलाइ आरो लाइसिफोरा गोख्रोंसिन बिबान लानो हादों आरो बेबादिनो गुबुन गुबुन राव आरो थुनलाइनि गेजेराव गोहोम खोख्लैसिननो हागासिनो दं । फार्सेथिं , लाइसि आरो खौरां बिलाइफोरा , बुहुमाव गोदोसोनानै थानाय आरो बायदि जाहोनाव गोमालांनो हमनाय गोबां रावारिफोरखौ थांखांफिननाय आरो जौगाखांबोनायनि राहा हिसाबैबो नुजाखांबोदों । बेबादिनो आथिखालाव लाइसि आरो खौरां बिलाइफोरा गोबां हारिफोरनि राव आरो थुनलाइनि मानदान्दाखौ जखा सुनाय सेवयारिनि नेर्सोनथि हिसाबैबो नुजागासिनो दं । बे बिथिङावनो बर'जों लोगोसे जोंनि नुसुंसेयाव थानाय बांला आरो असमीया रावखौ खौरां बिलाइ आरो लाइसिफोरा मा बादियै जाखारहोबोदोंमोन आरो जौगाखां होनो हाफैदोंमोन बेखौ एसे सावरायदिनि । 
 गोदान बांला आरो असमीया रावनि जाखारनाय आरो जौगाखांनायखौ खौरों बिलाइ आरो लाइसिफोरासो गोजोरथियै जागायजेन होनानै दिनैसिम दैदेनगासिनो होननानै असमीया आरो बांला रावनि पण्डितफोरा सिमान जादों । 
 भारतआव इष्ट इण्डिया कम्पानिनि खुंथाइनि समाव इंराजि रावनि खौरां बिलाइ बेंगल गेजेत एबा केलकाता जेनेरेल एदभारटाइजार आ फोसावजाजेनो 1780 मायथायाव । बेनि उननिफ्राय इंराजि रावनि गोहोमा बांबोनो हमनाय आरो इराजि रावनि खैरां बिजोंनि गोहोमखौ मोनदांनानै बाङालिफोरा भारतनि गेजेराव सिगांसिन भारतआरि रावजों खौरां बिलाइ दिहुनदोंमोन 1816 आव ( बे खौरां बिलाइनि मुङाबो बेंगल गेजेतमोन । बेंगल गेजेत आरो बेनि उनाव दिहुननाय समासार दरपन ( 1818 ) खौरां बिलाइफोरा गोदान बाङालि राव जाखांबोनाय आरो जौगाखांबोनायनि गिबि आगान होननानै दिनैबो मख ' जायो । बेनिफ्रायनो बाङालि रावा गोसारनानै मोनसे समाव असमीया आरो बर ' रावनि सायाव गोहोम होफैनो हादोंमोन ।