ओनसोलखौनो जारिमिनाव ' दुवार ओनसोल होन्नानै मिथिनाय जायो । 
 बे दुवार ओनसोलखौ खुंनो थाखाय भुटाननि देब राजाया 18 था बाहागोआव रानदोंमोन । सोनाबहा " तिस्टा ' दैमानिफ्राय सानजाहा 'मानास ' दैमानि गेजेराव थानाय मोन 11 दुवारफोरनि मुङा फारियै - ( 1 ) दालिमकट दुवार ( 2 ) जामेरकट दुवार ( 3 ) सिमुरसि दुवार एबा मैनागुरि दुवार ( 4 ) लाकि दुवार ( 5 ) बाकसा दुवार ( 6 ) बुल्का दुवार ( 7 ) बारा दुवार ( 8 ) गुमा दुवार ( 9 ) रिपु दुवार ( 10 ) चिदली एबा चिरां दुवार आरो ( 11 ) बाध दुवार एबा बिजनी दुवार । 
 बे दुवारफोरखौ सोनाब दुवार एबा बेंगल दुवार ( Western Duars ) बो बुंनाय जायो । गुबुन फारसेथिं मानास दैमानिफ्राय धोनश्री दैमानि गेजेराव आसामनि हा बाहागोआव थानाय 7 दुवारफोरनि मुङा फारियै ( 1 ) बिजनी दुवार ( 2 ) साफाकामार दुवार ( 3 ) सापागुरि दुवार ( 4 ) बाकसार एबा बाकसा दुवार ( 5 ) गुरखला दुवार ( 6 ) कुलिं दुवार आरो ( 7 ) बुरिगुमा दुवार । बे दुवारफोरखौ गुसुङै सानजा दुवार ( Eastern Duars ) बुङोमोन । 
 गोदो भुटानखौ सामलायनो थाखाय गुबैयै मोननै आफाद दंमोन । बैफोर जादों - ( 1 ) रायजो आफाद ( 2 ) दोहोरोम आफाद । रायजो आफादनि दैदेनगिरिखौ 'देब ' एबा 'देबा राजा बुंनाय जायोमोन । दोहोरोम आफादनि दैदेनगिरिखौ 'धर्म राजा ' होन्नानै बुङोमोन । देब राजानि आफादाव गासै 6 सा सोद्रोमा थायोमोन । बिसोरखौ फारियै - ( 1 ) लाम जिम्फे ( 2 ) दनाय जिम्फे ( 3 ) टिप एबा तासि जिम्फे ( 4 ) पुना जिम्फे ( 5 ) देब जिम्फे आरो ( 6 ) कलिं जिम्फे मुंजों गाबज्रिनाय जायोमोन । देब राजानि 6 सा जिम्फेजों दाजानाय रायजो आफाद हादरखौ सासन खालामनो गोरलै जानायनि थाखाय मोननै बाहागो एबा प्रदेचआव बोखावदोंमोन । बे बाहागो एबा प्रदेचखौ फिनल होन्नानै बुङोमोन । पिनलखौ मोननै बाहागोआव रानबावदोंमोन फारियै - ( 1 ) पारं पिनल आरो ( 2 ) थंसो पिनल । बे प्रदेचआव साफा साफा बेंगिरि थायोमोन आर . बि . पेमबारटनआ गावनि " रिपर्ट अन भुटान " बिजाबआव पिनलफोरनि गोहोखौ ब्रिटिस सरकारनि साफा गभर्नर जेनेरेलनि एजेन्ट अफिसारनि समान जायो होन्नानै बुंलांदों । चिरां : बेयो भुटाननि हाजो सायाव थानाय मोनसे जायगानि मुं । चिरां दुवारनि गाहाय मावखुलि टंसानिफ्राय हायेनआव ओंखारख्लाय बोनाय दोंसे हाजो लामा । बेलामाया सिराङाव दोंनैयाव गावस्राफैदोंमोन । बिनिनो सोनाब फारसे थांनाय लामाया कासाबारी । कसुगाव एबा गसायगाव आरो खोला फारसे फर्बतजरानिफ्राय गंगामाथी सिममोन । गुबुन सानजा फारसे थांनाय लामाया बाहा दुवारनिफ्राय बिजनी सोनाब खना । सिरांनि सिङाव थानाय हायेननि गासैबो दुवारनि सुबाफोरखौ सिरांनिफ्रायनो सामलायहरनाय जायोमोन चिदली आरो बिजनी दुवारखौ सिरांनिफ्रायनो सामलाय हरोमोन । गोजां बोथोराव टंसानि पिनलआ सिराङाव सम सम फैनानै थाफैयोमोन । सिरां सुबानि सिमाया सानजाहा - मानास दैमा , सोनाबहा - संकस दैमा , खोलाहा - चिदली आरो बिजनी दुवारमोन । 
 सिरां सुबानि सिङाव थानाय हाजो ओनसोलखौ मोननै बाहागोआव बुखावबावदोंमोन । बिनिनो चिदली दुवारनि साहा थानाय आय दैमानि सोनाब बाहागोखौ नुनमाटि ' हाजो जिला मुङै मिथिजायोमोन । बिजनी दुवारनि साहा आय आरो मानास दैमानि