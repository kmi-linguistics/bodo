बड'फा उपेन्द्र नाथ ब्रह्मनि बर'नि गेजेरावबो बर'हारि हिसाबै खौसथि लाबोनायनि थाखायनो आथिखालाव बर'फोरा जेरावबो सिनायथि जानाय थासारियाव सौफैनो हादों । बेखौ सोरबा बर'साया नंखाय बुंनो हागौने ? बर'साफोरादि हारि हिसाबै खोसेथि जानो हाबाय , बेनि सायाव फुरायै दानख'थाइ नोजोर ( negative view ) थिनानै रावबो बुंनो हाया । बे हिसाबै आथिखालावबो बर'फोरा खौसेथिखौ लानानै सावरायबावनांगौ दं होनोब्ला गुबुन नोजोरनिसो बाथ्राफोरा फैनो हासिगौ । बर'फोरनि गेजेराव खौसेथि आरो गोरोबलायनायनि बाथ्रा सावरायनांगौ गैला , बेखौ आं बेवहाय , बेजों लोगोसे , बुंनो नाजायाखै । मोनसे हारि एबा माहारिनि खौसेथिनि गुदि मुवाफोर नोजोरथिनानैसो बे नोजोरखौ अां बेवहाय लाबोदों । जोंनि बर'फोरनि गेजेराव दानि खौसेथिनि सानस्त्रि जाखांनायाव राजखान्थियारि खौसेथि गैया होन्नानै सान्नानै लानायाबो मोनसे आयदा हिसाबै जाखांबोनायखौ नोजोर मोनो । खौसेथिखौ खालि बर'फोरनि दाबि ( demand ) नि हाबा - हुखानि फार्सेल ' बांसिनै नोजोर होनानै खालामनायाबो , राजखान्थियारि मोनदांनायनि गाहाय जाहोन । बेबादिनो आथिखालाव बर'फोरनि नोजोराव सौफैनाय खौसेथिनि सानस्रिया जाबाय खुंथाइ गोहोआव बर'फोरनि खौसेथिखौ बाहायनो नाजानाय । नाथाय जोंनि बर'साफोरा मोनथिनो सोलोंनाया गोनांदि मोनसे हादरआ हादरनि सुबुंफोरनि खौसेथिनि बिथा जानो हागौ नाथाय खुंथाइ आरो राजखान्थिया खौसेथि सानस्त्रिनि बिथा जानो हाया । बड'लेण्ड एबा बे आलादा राइजो दाबिनि मुङा बर'फोरनि खौसेथि सानस्रिनि बिथा जानो हागौ नाथाय बि . टि . सि . खुंथाइ खालामनाय एबा राजखान्थियारि सानस्रिया बर'फोरनि खौसेथिनि सानस्रि जानो हाया । बेखौ बे समाव बांद्राय बिजिरनानै बुंफ्रुलायनांगौ गैयाब्लाबो , बेनि फोरमानखौ बर'फोरा फैबाय थानाय बिसायख'थिफोराव नुनो मोनबोबाय थानाय थासारिनिफ्रायनो बुजिनानै लानो हासिगौ । गुबुनथिंजाय , राजखान्थियारि बिथिङाव खौसेथिखौ सावरायमारोब्ला गिबियाव फैगोरो दैदेनगिरिनि बाथ्रा । बर'फोरनि गेजेराव मोजां दैदेनगिरि उजियाखै बे नङा , दैदेनगिरिफोरखौ थिनानै दोनबोनो रोङाखै , गावजों गाव दैदेनगिरिनि खाबु लानो नागिरलायनायासो , बे जेंनाखौ गोब्राब खालामदों । मानोना दैदेनगिरिनि गावस्रानायानो राइजो राजानि गेजेरावबो गावस्रानायखौ लाबोयो । राजखान्थि फोथाराव बर'फोरनि देरहानाय आरो जेन्नायनि हिसाब - निकास खालामोब्ला , दैदेनगिरिफोरनि जाखांनाय आरो गोग्लैसोनायनि हिसाबखौनो रोखा रोखा नुनो मोनो । राजखान्थि हान्जाफोरा बर'फोरनि गेजेराव गोजोरथि जानानै थाबोयैनि जाहोनाव बर'फोरखौ राजखान्थियारि हिसाबै खौसेथियाव नुनो मोनबोयैयाबो मोनसे । बे बिथिङाव बर'फोरनि दैदेनगिरिफोरनि बाथ्रा सावरायनो थांनायाव जार्मान हादरनि मोनसे समनि खुंगिरि दैदेनगिरि हिटलारनि बाथ्राया नोजोराव फैयो । बियो बुंदोंमोन When you are in the light everything follows you , but when you enter into the dark , even your own shadow does not follow you . बे बाथ्राखौ जोंनि दैदेनगिरिफोराबो गोसोआव लानानै हुसियारै सोलोंनांगौ आरो दावगालांनागौ दं होन्नानै आं सानो । आथिखालनि नै बेनि समाव बर'फोरनि खौसेथि आरो गोरोबलायनायनि सानस्रि जाखांनायाव , बर'फोरनि गेजेराव गोजोन - शान्ति फसंनांगौनि सिन्थाखौबो मोनसे गाहाय आयदा हिसाबै नुनो मोनो । बुंनो थांब्ला , आथिखालाव बर'फोरनि गेजेराव खुंनो लानाय बर' माहारियारि जथुमाव गोबां बर'साफोरनि नोजोरथिनानै सिगांबोनाय आन्दोआव दं गिथाव गावजों गाव बुथारलायनाय , हिंसालायनाय थासारि सोमजिनाय । बर'फोरनि गेजेराव बे थासारिया मानो आरो माब्रै सोमजिगासिनो दं ? बे सोंलुनि फिन्नायखौ गोबां बर'साफोरानो थोंजोङै बुंनो हायाब्लाबो थारखौ बुजिनानै लानायाव रावबो बर'साफोरनि मोनदांनाया गोरोन्थि जानाय नङा सानजायो । सोरबाया मानिबा थाखाय ,