खेराइनाय , अनस्रानाय , नायखांनाय , माइनाव बोखांनाय , सान्ति बोखांनाय बाइदि बाइदि खालामफैनाय नुनो मोनो । बेयाव रकतनि एबा बुलि बुदाननि अनगायैबो बिबारनि खेराइ होनाय जायो । बै फातालसाना अन्थाय - थाइथामाव माइनाव बोखांहैनानै नआव थिसनफैनानै धोनि जानाय आरो दै सान्ति लाबोना लोंनानै गथ ' गथाय गैयै सांग्रेमायाबो गथ ' गथाय मोन्नायनि फोरमान दं । जेब्ला जावलिया देवानआ ब्रिटिसफोरनि हेंथायै गोबां जायगायाव दावहा नांनानै फैफिननाय समाव फातालसाना अन्थाय - थाइथामनि खाथियाव थानाय रकतबिलआव गावनि थैजों दुगैनाय देहाखौ सुस्रांफैयोमोन । बे बाइदिनो बै रकतबिलनि दैया थैजोंनो गोजा जाहाबनानै थायोमोन आरो जावलिया देवाना ब्रिटिसफोरनि हेंथायै दावहा नांनाय समाव गुबुन गुबुन जायगायाव बाद एबा खेम्प खालामनानै थानाय बाइदिनो फातालसाना अन्थाय - थाइथामावबो बादा एबा खेम्प खालामनानै थानाय समाव अन्थाय - थाइथाम एबा लखि दावदाबखौ सिबियोमोन होन्नानै मिथिनो मोननाय जायो । 
 ( गोजौआव मखबोनाय बैफोर बाथ्राफोरखौ गोथौयै बिजिरनानै नायोब्ला बै फातालसाना अन्थाय - थाइथाम जायगाया बर ' हारिनि गोजोर हारिमु दोहोरोम आसारखान्थि , सोदोमस्रि बाइदिफोरजों गोथौ सोमोन्दो दं होन्नानै बुंनो हायो । ) 
 देवश्री : जारिमिननि बिलाइफोरखौ बोद्लाना नायोब्ला जों मिथिनो मोनोदि भारत - भुटान सिमनानि खाथि आरो बै समनि आसामनि गवालपारा जिल्ला दानि सिरां जिल्लानि साहाथिं थानाय मोनसे गामिनि मुं देवश्री । बे जायगायाव दावस्रिफ्रा हाब्रांआव गोबां बासा लायोमोन । बे देवश्री गामिखौ दावस्रि हाब्रां होन्नानैबो बुङोमोन । दावस्रि हाब्रांआ बर ' सोदोब । दावस्रि माने फिसा फिसा दावस्रिफोर हाब्रांआ जाबाय दैहा हाब्रां । बियो थार बाथ्रादि जावलिया देवाननि बिमाबिफाया बर'मोन । जावलिया देवाननि बिफानि मुङा सावरिया आरो बिमानि मुङा देवस्रिमोन । सावरियानि गुबुन मोनसे मुङा कुबिरमोन । खायसे एबा माखासे लिरगिरिफोरा जावलिया देवाननि जोनोम गामिखौ निसिमानि बलदि गामिनि दाबसे हाग्राबारी , खायसेया चिदलीनि साहा थानाय खान्थालगुरी , खायसेनि मथेब्ला बै समनि बेंगल दुवारनि सिङाव थनाय रिपु दुवारनि बबेबा मोनसे गामि । जोबथारनायाव सासे गागि लिरगिरिनि मथेब्ला बै समनि चिरां एबा चिदली दुवारनि सिङाव थानाय दावस्रि हाब्रां मुंनि दरसे गामियाव जावलिया देवाननि जोनोम जादोंमोन । आथिखालनि देवस्रि एबा सान्तिपुरनि साहा गेलेंफुनि गेजेराव थानाय दाबसे जायगायानो बै समनि दावस्रि हाब्रां । जोहोलाव जावलिया देवाननि जोनोमगिरि बिमा देवस्रिनि मुङैनो बे जायगानि मुङा दावस्रि , देवश्री जादों । जायगा , दैमा - दैसा , हाग्राफोरनि गोबां मुङा बेबायदिनो सोमजिदों होन्नानै सुबुं थुनलाइआव ( Folk Literature ) फोथाय दङ । दावस्रिया बिजनी दुवारनि मबेबा मोनसे गामिनिफ्राय देवस्रियाव कुबिरजों हाबा जाफैनानै दानि चिदली एबा चिरां दुवारनि जायगायाव रायजो जाफैदोंमोन । गोबां धोन - सम्पथि गोनांखायनो गामिनि मानसिफोरा सावरियाखौ कुबिर होन्नानैबो गाबज्रियोमोन । गामियारिफोरनि लिंनायाव सावरियानि बिसि देवस्रिखौ दावस्रि होन्नानैबो मोनथिनायमोन । बिसोरहा न - बां , धोन - सम्पथि जेनिबो आंखाल गैयामोनब्लाबो हाबा जानाया गोबाव बोसोर बाबेनलांब्लाबो गथ - गथाय सासेनिबो मोखांनुवाखैमोन । गुबुन मानसिनि नोजोराव देवस्रिया सांग्रेमामोन । बिनि थाखायनो बिसोर दुखु -दाहानि