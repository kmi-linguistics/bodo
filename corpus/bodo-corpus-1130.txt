 [ हायेननि साइना दुब्लिनि फैलाव माइ फोथार । एसे जानगारावहाजो सारि । दैज्लां बोथोर । दान्दिसे सिगाङाव अखा जाख्रिसे हालांदों । दुब्लिनि जायगा जायगा दाउब'आ ना खनजादों । खाइसे ना जमदों ; खाइसे बिरग्लांदों । जायगा जायगा जामफै खोथियाथिलि रुम्बां - रुम्बां माइ बारिजों बेसेबा समाइना नुनो मोन्दों । दुब्लि गेजेरजों मिलामिंल दैसाआ जिरि जिरि बोहैलांदों । दुब्लिबारिया सम सम दाउथु जुगुनाय , दलथुंगा , सेनदेदेरे गाबनायजों गोमसारदों । खाथिनि जामफैजों दै ज्रा - ज्रा बोहैनाय सोदोबजों दैज्लांनि बार हावाआ रोखा बेरखांदों । फुंबिलिनि सानआ एसे जौबाय । एसे जानगाराव ( सिङाव ) हालेवनाय , मोसौ होनाय खोनानो मोनो । देवस्रिया फिसायनि थाखाय ओंखाम लानाय गामलाखौ खर'आव रुजुन्ना आखायाव खेथलि लानानै हाब्बोयो आरो आलियाव दोनो । गामलानि ओंखामखौ थोरसिआव होना खेथलिनि दैखौ खुरैयाव लुयो आरो फिसाय हालेवबाय थानाय फार्से थांखिना बुंहरो । ] देवस्रि : नै ओंखाम खुरबाय : जाफैदो । खुबिर : ( सिङाव ) ऐ , ह'ह' , ह'ह' । [ दान्दिसे उनाव खुबिरआ हाब्रु - फुर्ला - फुर्लि हालेवनाय महरै हाब्बोयो । आरो देवस्रि खुरना दोन्नाय ओंखाम फज'नाय आलि सेरनि जामफैनि दैजों आथिं - आखाय मोखां सुस्रायो आरो आलियाव जस्लंना जिरायो । देवस्रिआ थोरसिखौ दैखांना होयो । खुबिरा नाजावयो । ] खुबिर : माथो ओंख्रि देवस्रि ? देवस्रि : सम थोस्लाबैनि ना बाथोनसो देनानै लाबोबाय हाखु -दाखु ।