खानानै नुजाथिनो लुबैयो । बिनि गोसोनि लुबैनाइया जाफुङो । बिब्दिनो बयनिबो सिगां मानसि जीउमा आरो महर मोखां लाना नुजाथिग्रोनायखाय गावखौ अबंलाउरीया जीउ बोराय एबा ' शिउ बोराय ' मुङै मिन्थिहोयासै । जानो हागौदि , ' शिउ ' एबा ' जीउ बोराय ' निफ्राय उनाव शिउ < शिउबा < शिवा < शिवा < शिव जाबोदों । आर्यफोलेरनि हिन्दुफ्रा बे शिव बोरायनि शोदोब ' शिव ' खौनो आनान गसाइनि महर होना शिबिबोदों । हिन्दुनि सानगोथौजों ( Philosophy ) गाइयोब्ला नुनो मोनोदि बे ' शिव ' बोरायखौनो गुदि मानसिनि जीउमा लाना नुजाग्रोयो । बिनिखायनो बुंदों " जत जीब तत शिव " – जेसेबां जीउ बेसेबां ' शिव ' एबा ईशोर होन्ना । बाथौ बोरायखौनो ' मानसिन सिन बोराय ' होन्ना बुङो । मानोना बियो बयनिखुरैबो रोंसिन गियानीसिन आरो बोरायसिन । बड़नि देरसिन धोरोमनि उतसब जाबाय खेराय उतसब । ' खेराय ' शोदोबा बबेनिफ्राय फैदों बेखौ लाना सानसुमैफ्रा खौसे जानो हायाखै ड० सुनीति कुमार च्याटार्जी बुंनाय बादिब्ला'खेराय ' शोदोबा त्रिपुरा हादोतनि बड़फोरनि ' केर ' होन्नाय फुजा उतसबनिफ्रायनो उनाव खेर < खेता < खेताय जाबोदों होन्ना बुङो । बेखौबो नङा होननांगौया गोब्राब । खेरायखौ गुबुन गुबुन जायगायाव गुबुन गुबुन थंजों फालियो । जेरै - त्रिपुरायाव ' केर' , काचाराव ' खेरनां , नेपालाव ' खेरायमा आरो आसाम बेंगलाव ' खेराय ' मुङै फालियो । खेराय उतसबाव दौदिनीया खाम सिफपं आरो जाथानि मिलौदो देंखोजों मोसाना बाथौ बोरायखौ खुसी जाहोयो । बे दौदिनी मोसानायखौ सानसुमैफ्रा भारत हादोतनि गोजामसिन धोरोमनि सायाव मोनसे होन्ना