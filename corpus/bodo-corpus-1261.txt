राजखान्थिनि गाब थानाय सासे सुबुंनि नाजानाया बेसेबां दावगासारनो हागोन ? खुंगिरि सासेया गावनो गोजोन आरो खौसेथिनि थान्दै जानानै ओंखारबोनाया मोनसे बाख्नायजाथाव आरो बरायजाथाव खोथा । ओरैनो गुबुन समावबा सोरखारि - नङै सुबुं एबा आफादफोरासो सोमजायगिरि ( Arbiter ) महरै खुंगिरिखौ खावलांनांगौ जायो । दा उल्थानो खुंगिरियासो गावनो ओंखारबोना बेबादि नाजानाया बाख्नायथाव आरो जाफुंथारगोन होन्नानै फोथायजायो । गोदोनि दिनाव राजा - महाराजा बिथांमोनहा गुबुन राजानो खौरां हरनांगौ दङब्ला लाइजाम लिरनानै फारौनि गोदनायाव आलायना हरोमोननो आरो फारौआ बिरलांना बै राजानि साखाथियाव बाहैयोमोन । अब्लाना राजाया लाइजामखौ फारौनि गोदनानिफ्राय हान्नानै फरायोमोन , बै दैथायहरग्रा राजानि रादाबखौ मोनोमोन । आरो फारौवा गावनि राइजोआव बिरलांफिनोमोन । बै समनिफ्रायनो 'गुफुर फारौ'खौ गोजोननि थान्दै महरै सानबोनाय जादों । बै समनिफ्रायनो गुफुर फारौ नुब्ला रावबो जेबो ख'हा खालामामोन । आथिखालनि International Law - आवबो गोजोननि थान्दै एबा राजथान्दै ( Ambassador ) - फोरनो Diplomatic immunity होनाय जायो । रावबो हादोदनि आइन कानुनफोरा डिप्ल'मेटफोरखौ दांदावनो हाया । नाथाइ जोंनि बड'लेण्डआव गुफुर फारौआ बिरनो बोरै ? बेवदि जेबो आयेन - कानुन गैया , आसार - खान्थि गैया । जाय जेरै गोसो ओरै सोलियो बेव ; गावनि खाबुखौ नायनानैसो आगान खोखलैयो , हाबाफारि लायो । गुबुनआ लिङोब्ला थांनांगौ साना नाथाय गाव लिंब्ला बयबो खारबोथारनांगौ सान्नाय दङ । बेबादिनो साफ्रोम मेलेमजिबि , साफ्रोम सुबुं , गौथुम आरिफोरा गावनि खाबुखौ नाइनानैसो सोलिगासिनो दङ बड'लेण्डआव । सोरबा लिंथुमब्ला ज ' ज ' बाहागो लाहैनोसै , उनाव जेबो खाबु जानाय नङाबादि मोनब्ला द्रोद फासयनोसै । बारग'लांनाय बरमा जथुम्मायाव बाहागो लाहैनाय आरो बावैसो उनाव राजथावनियाव ज'नोगोनां जथुम्मायाव बाहागो लाफैगोन आफाद एबा सुबुंफोरा बे आखुखौ नागारथारनांगोन । खाबुफलान नोजोर लानानै दावगाबाय थायोब्ला गुफुर फारौवा माब्लाबाबो बिरनो हानाय नङा बड'लेण्डनि अख्राङाव । बेबादिया जाबाय थायोब्ला जुरिनायाव " Election Gimmick " सानजानो हागौ होन्नायानो ग्रोब जाहैगोन , बोहैथि गोजोन आरो खौसेथिनि हाबाफारियावबो ।