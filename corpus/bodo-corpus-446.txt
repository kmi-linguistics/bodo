थांना थानो थाखाइ सुखु - गोजोनखौ साफ्रोमबो मानसियानो नायगिरो । नाथाइ सुखु - गोजोनखौ गासैबो मोनोदा ? मोनैनि जाहोनाव जों इसोरखौसो दुसियो । दुखु - दाहा , निदान , खैफोद - आफोदनि समाव जों इसोरखौ गोनांनिफ्राय बाराद्राय गाबज्रियो । जाहथे जोंनि दुखु - निदानखौ फोजोबस्रांनानै सुखु - गोजोन लाबोयो । दुखु - निदाननिफ्राय बारगनो हायाब्ला ' खाना गसाइ'या जोंनि दुखुखौ नुआ होननानै दुसिबावओ । नाथाय दाया बहा बेखौ बिजिरनो नायगिरा । दुखुब्लासो इसोरखौ गाबज्रिनांगौ बेल ' नङा दुखु - सुखु गासै समावनो गाबज्रिनो नांगौ । बे गाबज्रिनायखौ हुदा महर होनो हानांगौ । अब्लासो थांना थानायनि गुबै गोजोन लामाखौ संदाननो हायो । 
 सुखु गोजोनै दिदोमै थानो थाखाय थारखौसो गोसोखांनांगौ । गोरोन्थि साननानै जिउखौ बेले - बेजे सोमजि होनायनिफ्राय जायखारना थानायानो साबसिन । थार साननो थाखाय मेलेमखौ बाहायनो नांगौ । थार साननायानो नुहुरसयै बै फैसालिसिम लाना थाङो , जेराव खुसिनि निजोराया स्राय - स्राय बोहैबाय थायो । जिउनि बेलारोम समहालागै गोजोमना थानो हायो । गोरोनथि खौनो गले - गले मेलेमाव सौदाव होबाय थायोब्ला बेले - बेजेया बांलाङो आरो जिंउआव आगोर नागिरना मोना जायो । जाहोनाव गुलाय - गुजाया बाराद्राय सोमजियो आरो गोजोन जिउ खुनो गोब्राब जायो । 
 जिउनि गुबै - सुखु - गोजोनखौ नायगिरना मोनो दोहोरोम फालिनायावसो । दिनैनि दोहोन - दौलद , रांखाउरि , सना - रुफाखौ लानानै सुखु - गोजोन मोननो लुबैनाया जेब्लाबो दिदोम महर लानो हाया , दान्दिसेनिल । दोहोरोमा सैथोजों दाजानाय । जेराव सैथो थायो , दोहोरोमा बेयावनो रज'यो । सैथोआव थानाय सुबुङा गुबुननि गाज्रिखौ सिन्था खालामा , इनाय नोजोरजों जेब्लाबो नाया । बिदि सैथो आरो गोथार गोसोनि आखुआ सुबुंखौ संसारनि लांगोनाखौ सिनाइनायाव मदद होयो । 
 सुखु - गोजोना देहाजों सोमोन्दो थायो । गासै मुवाजों आबुं थानाय , ग्रोम - ग्रोम राइजो जाब्लाबो गुबै सुखु - गोजोनखौ मोननो हाया , जुदि बिनि देहाया मोजां नङा । अराइ - सम नोरजिया देहाजों सुखु गोजोनखौ मोननो हायैनि जाहोनानो जादों गोसोयाव गाज्रि सिनथाया दिदोमै रोदा सुथाबनानै थानाय । बे रोदाखौ बुंफुंनो हानांगोन । गोजोन जिउ खुनायाव दोहोरोमानो बांसिन मदद होयो । दोहोरोमखौ गोथारै फालिनो हायोब्ला जागोन फुंबिलिखौ नुहरजेनो आरो जोंनि सुखु - गोजोननि सानआ जागायजेनो । बिनि सानसे समाव दिदौमै रोदा सुथाबो । 
 फुंबिलियावनो मोजां सिन्था , मोजां साननाया गोसोआव फैयोब्ला सानसेया मोजां - मोजाङैनो थांगोन । 