हरनो दाबी खालामना गांसे गोसोखां बिलाइ होना सावरायनाय जायो । सावरायनाय समाव मिरु मन्थ्रि मुस्रि किण्डिया बिथाङा आसाम सरकारनि जनजाति जौगाथाइ मन्थ्रिनो बिथोन हरनाय जागोन होनना फोरमायो । बे सावरायनायाव बाहागो लायो कमप्लेक्सनि मासिगिरि मुस्रि मोसाहारि , गुवाहाटी जिला बर ' थुनलाइ आफादनि लेङाइ आफादगिरि मुस्रि ल'हित चन्द्र ब्रह्म आरो नेहाथारि मुस्रि हरिमल दैमारीया । 
गुबुन गुबुन दाबीफोरनि सायाव : 
 बर ' थुनलाइ आफादआ गोबां सुफुंजायि दाबी आरो थांखिफोर दङ' । बेफोरखौबो मावफुंनो थाखाय नाजाथाबनाय जादों । बेफोरनि मादाव 1974 मायथाइनि र'मान हांखोनि सोमावसारनायाव जिउ बाउलांनाय मुंख्लंफोरनि न'खरनि खाथिथारनि सा 16 न'खर सोद्रोमानो 1 . 00 ( से ) लाखयै रां अनसुंथाइ मानिनां बि . टि . सि . सिफ मुस्रि हाग्रामा महिलारिनि मददजों बि . टि . सि . निफ्राय हरनाय जाबाय । बेयो बर ' थुनलाइ आफादनि जारिमिनाव मोनसे अरायथा नेर्सोन जानानै थालांसिगोन । 
 बर ' थुनलाइ आफादनि बारग ' गाहाइ नेहाथारि मुंख्लं बिहुराम बर'नि दुखुथिया न'खरनोबो बि . टि . सि . सिफ मानिना मुस्रि हाग्रामा महिलारिनि मददजों 50 ( बाजि ) रोजा रां अनसुंथाइ होनाय जाबाय । 
 बर ' थुनलाइ आफादनि मावख'फोराव खामानि मावबाय थानाय बिजाथिफोरखौ बि . टि . सि . सरकारआ सेक्रेटारियेटनि गावसोरनि Employee महरै गायसनथि होबाय । बे लेखा जे . बि . हागजेर भबनाव टाइपिष्ट महरै मुस्रि रुपम ब्रह्म , पियन महरै मुस्रि निबारण बरग'यारि , आर . एन . ब्रह्म भबनाव पियन महरै मुस्रि बन्धुराम औवारि आरो बाथौफुरि कमप्लेक्सआव सौकिदार महरै मुस्रि बुधेश्वर खाखलारीखौ बि . टि . सि . सरकारनि साखोरियाल महरै थांनाय 13 - 4–2007 खालारखालि Appointment होनाय जाबाय आरो बेथनबो मोनबाय । बेनि अनगायैबो थांनाय 27 आगष्ट , 2007 खालारखालि भारत सरकारनि Commission for Linguistic Minoritiesनि कमिस'नार मुस्रि ए . केसवानिआ आसामनि अनजिमा इसे रावारि सुबुंनि राव जौगानाय आरो बायदिसिना जेंनाफोरखौ सुलाद लानो फैनाय समाव गुवाहाटी सार्किट हाउसआव बर ' थुनलाइ आफादनि मोनसे थान्दै हानजाया लोगो हमना आसामआव बर ' बिजों सोलोंथाइनि जौगानाय , गासैबो रोखोमनि भेन्सार फरायसालिफोरखौ प्रभिनसियेलाइज खालामनाय , फरायसालि आरो फरायसालिमा फोराव बर ' फोरोंगिरिनि मासि गनायथि होनाय , बर ' राव थुनलाइ जौगानायनि थाखाय मिरु सरकारनिफ्राय जुनिया रांसारि अनसुंथाइ होनाय आरो बर ' बिजोंनि सोलोंथाइनि थाखाय आलादा बिथोनख ' बिलाइ होना सावरायनाय जायो । सावरायनाय समाव बिथां कमिस'नार मुस्रि केसवानिआ आसामनि अनजिमा इसे रावारि सुबुंनि जेंनाखौ सुलाद लानायजों बेनि सुस्रांनायनि लामा संनो थाखायनो बिथाङा आसामसिम फैदों होनना फोरमायो आरो हानायमानि गावनि बिफाननिफ्राय नांगौ रोखोमनि राहा लानाय जागोन होनना रादाय होयो । बे सावरायनायाव बर ' थुनलाइ आफादनि आफादगिरि मुस्रि ब्रजेन्द्र कुमार ब्रह्म , लेङाइ आफादगिरि मुस्रि तरेन बर' , मुस्रि ग'पीनाथ बरग'यारि , नेहाथारि मुस्रि कमलाकान्त मोसाहारि , रांगिरि मुस्रि भजेन चन्द्र बर' , बाथौफुरि कमप्लेक्सनि मासिगिरि मुस्रि हरेन्द्र कुमार मोसाहारि आरो अदालगुरि जिला बर ' थुनलाइ आफादनि नेहाथारि मुस्रि नील कुमार गयारिया बाहागो लायो । गोसोखां सानफालिनाय आरो मुंख्लं बिहुराम बर'गोसोखां सान फालिनायनि थाखाय बोसोरफ्रोमबो रांआरि मदद होनो थाखाय बि . टि . सि . खौ खावलाय बोनाय जादों आरो बि . टि . सि . खुंथाइया बोसोरफ्रोमबो रांआरि मददखौ होनो राजि जाबाय । (लिरगिरिया बर ' थुनलाइ आफादनि नेहाथारि )