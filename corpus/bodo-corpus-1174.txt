फिसा एबा मेसनि फिसा होन्ना बइबो मिथिगौ । बियो बर' रावखौबो बिमानि रावबादि रायज्लायनो रोंगौ । खाजोना खांनोब्ला गुबुन गुबुन रावखौ रोंथारनांगौ । जाउलियाआ बेफोर हाबाखौ गाहामैनो मावफुंनो हागोन होन्ना बिखौ हायेननि देवान खालामनाय जादों । नैथियाव फैलाव हायेन राइजोखौ हगारना होनायनि जाहोनआ गेदेर बियो जादों राइजोखौ गाहामै खुंनायनि सोलो । देवाननि गोसोखौ गोजोन - होना हायेननि गुबुन गुबुन फोरजाफोरखौबो गोजोनै लाखिनो थाखायसो बेखौ खालामनाय जादों । सासे जेरावबो आखा - फाखा जोहोलावखौ आखायाव लाना फैलाव हायेन राइजो लोगोसे भुटान राइजोखौ जौगाहोनायनि गोनांथिखौ सान्नासो बेफोर हाबाफारिखौ लानाय जादों । सेंसौ खाम्फा : बइखौबो बाख्नायना राइजोखौ खावफा खावफा बोखावना होब्ला भुटान एबा हायेन राइजोआ मा जाबावनो गोरा गाहाइ ? बिदिब्ला मैखोम हाजो ओन्सोलखौ अांनोबो खावसे हगारना होदो । देबधर्म : ( मिनिस्लु मिनिना बुङो ) सान्थ्रि गाहाय सेंसौ खाम्फा । नोंबो गाहाम हाबा मावलां । नोंबो मोनगोन थोजासे बान्था । भुटान राइजो आरो हायेन राइजोखौ फेहेरनो नाजा , बेवनो मोनगोन नोंनि खाजा । नङाब्ला रुजुननांगोन हाजासे साजा । सेंसौ खाम्फा : साबगौ । महाराजाआ बेखौनो बुंनो सान्दों नङासै , सान्थ्रि गाहाइनि बिबानखौ अां मोजाङै मावफुङाखै ? सान्श्रि हान्जाखौ मोजाङै दैदेनाखै ? देबधर्म : हादों सान्थ्रि गाहाइ हादों । नाथाय नों जेबो बाख्नायथाव हाबा मावनो हायाखै । जेरै नों दिनै सासे जोहोलावखौ थुलुंगा होनो बान्था होनायखौ सहायनो हायाखै , मेगन सादों । भुटान राइजोखौ बुखावना होनो थिन्दो - बियो बाख्नाय मोनथाव सुबुंनि आखु जानो हाया । बिनिखायनो नों जेबो रोखोमनि बान्था मोन्नो हाया । सेंसौ खाम्फा : साबगौ । बिदिब्ला आंबो दिनैनिफ्राय बिदिनो मावगोन । [ ब्लद ओंखारलाङो । राजा आरो गोरा गाहाइआ सेंसौ खाम्फा थांनाय फार्से नायहरो आरो सानैबो मिनिस्लु मिनियो । राजाआ बुङो । ]