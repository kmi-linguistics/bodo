थांनायनिगिरि । बेनिखाइनो बौथौआरिफोरा बेखौ " सोरजिगिरि " आरो अराय गोजोरखाइ " अबंलाउरि " एबा " आनानगसाइ " होन्नानैबो बुङो । सोरजिनि गाहेला आइजें - " सान - अख्रां - बार - दै - हा " एबा बाथौवा बेनिनो सोरजिनाय । बाथौ एबा मोनबा गोथौ गुमुरनि बिगोमाखाइ बेखौ " बा - राजा " एबा बाथौनि सिगां बोराइखाखाइ " बोराइ बाथौ " होन्नानैबो बुंनाय जायो । बोराइ बाथौखौ मोगथांनि मेगनजों रावबो नुवा , सिनाया । नाथाय बियो बिलादलाथानि गासै गुमुरनिनो गुदि दैदेनगिरि एबा सोरजिगिरि । संसारनि गासै गुमुरखौनो बेयो बइनिबो आन्दोआव थानानै मावो । इसिबां सोमोनांथाव सोरजिखौ बे बोरै सोरजिखो ? बे सोर ? इयो ? इयो सोर ? बे सोंनायनि फिनखौ रावबो फिन्नो हाया । बेनिखाइनो बेनो थाङै - थाङै " इसोर " मुङै बइजोंबो गाबज्रिजानाय मुं जाना थाहैबाय । जिब - जिबिनि गासै जिउनि गुदिखाइ बेखौ " जिउमा " होन्नानैबो बुंबावनाय जायो । बे बाइदिनो आफा इसोर बोराइ बाथौनि मुंखौ सोरदि मा मुङै गाबज्रियो , बेनि अनजिमा गैया । खृष्टानफोरा बेखौनो God होन्ना बुङो आरो इसलाम दोहोरोमाव आल्ला होन्ना सिबियो । बिलादलाथायाव अबंलाउरि एबा सिजौनिख्रुइ गोहोगोरासिन रावबो गैया । गोहो गोरा होन्नान बुंब्ला सोरबा गोहोनि गिरिखौ बुंनाय जायो । गोहोआ जाबाय गुननि नाम , गोहोगोराया - गुननि गिरि । गुना माबा मोनसे बेसाद एबा सोरबा महर गोनां जिबिनावसो थायो । अब्लासो बेयो बे गुनिगिरि जायो । बेखौ नायोब्ला - गोहोगोरा होन्नाय लोगो - लोगो सोरबा महर गोनां गोहोनि गिरिखौ फोरमाइनाय जाखाबाय । गोहोगोरा सिजौहा गमामायै महर दंमारो । अब्लाबो बे महरा नाथायजोंनि