फेदेरनानै राजकुमार खालामहैदोंमोन । उनाव बिनि गोहो बोलोखौ नुनानै राजाया हायेननि जिडाइन दुवारफोरनि राजा फाथिदोंमोन । गंफ्रोमबो दुवारयाव देवान एबा सुबादार थाब्लाबो गंथामसो दुवारफोरा जावलिया देवाननि आखायावमोन । बेफोर जाबाय – बिजनी दुवार , सिदली एबा सिरां दुवार आरो बाक्सा दुवार । बे जावलिया देवाननि मुंनिफ्रायनो देवानगिरि हाजोनि मुङा जादों । मानोना बै देवानगिरि हाजोयावनो थानानै बियो हायेननि दुवारफोरखौ सामलायदोंमोन । Captain R . B . Pemberton ( 1838 इं ) नि बादिब्ला बाक्सा दुवारखौ बुरा तालुकदार कचारि उनाव बुकुत उजिर कचारिया सामलायदोंमोन । बुरिगुमा दुवारखौ दुम्पा राजा , कुलिं दुवारखौ गुम्बिर उजिर कचारि आरो बिजनी दुवारखौ दुबा राजाया सामलायदोंमोन । दरंनि मोन्नै दुवारनि फाराग दङोमोन । जानुवारिनिफ्राय जुनसिम भुटाननि आरो जुलाइनिफ्राय डिसेम्बरसिम बृटिशनिमोन । 
 बाक्सानि गुम्भिर उजिर कचारिया बृटिशनो खाजोना हरनो नागिराखैमोन । बेखायनो ( 1835 इंनिफ्राय 1836 ) नि 7 मार्चसिम भुटान आरो बृटिशनि गेजेराव गिलु - बालु दावहा जादोंमोन । बै समाव जावलिया देवाना देवानगिरि हाजोनिफ्राय 600 सान्थ्रि लानानै चिल्कि गामि खाथियाव बादा खाफैयो । सानथ्रिफोरखौ बेवहायनो दोन्नानै गावहा 10 किल'मिटार गोजान सुबनखाता गामियाव थाफैयो । जानो हागौ बै चिल्किआनो आथिखाल सकि ( सौसि खंखर ) आनो जागोन । जाय जायगायाव देवाना बाद खानानै थादोंमोन बैसिम केप्टेइन बगलया बृटिशनि माखासे सान्थ्रि लानानै गाग्लोबफैनायाव आरो बिसोरनि गुलि गावनायाव भुटीयाफोरा थावरिनो हायाखैमोन । मानोना केप्टेइन साहाबा मैदेरनि बिखुंयाव गाखोनानै