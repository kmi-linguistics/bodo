खष्टखौ सैजो लानाङो , आबाद मावनानै नुयै दोहोनखौ सायाव बेरखां होयो बिब्दिनो नोंसोर देहानि आबादनिफ्राइ नुयै गोर्बोखौ मोन्दांगौमोन आरो बेनिफ्राइ सोरजिलु अनसुला गोसोआ सिरि मोनगौमोन । आंनि मान इजतखौ नोंसोर लाखिआब्लानो खालिबोल ' आंनि सोरजिखौ फोजोबस्रांदो बेनि थाखाय हाजार कौटि सान गोहोआ खेबसेयैनो नोंसोरखौ फोजोबनाय जागोन । बेखौ सान्नानै दोन । 
 आंनि मुङा गोजामसिन सुबुं 'बोराइबाथौ' । आंखौ बाइदि मुंजों सुबुंफ्रा गाबज्रियो । गुदिआवनो बे रावआ दङ'मोन आरो रावआ आंनोमोन । बेखायनो
 सिजौआ गरंबा
 बर'नि रावआ फंबा
 आसाराबो आसारबा
 बर'नि सिफुंङा गुदुंबा 
आरो बाथौआ होनो बान्दोबा महरैनो बेरखांदों । 

 नोंसोर गोहो गोरा बोराइबाथौखौ अनसाय आरो संसाराव आंनि गोथार नख'र बनाइ । ( अख्रांनि राव ) । 
 बे संसाराव महा जुग जुग गाज्रि फोथाइनाय , गाज्रि संस्कारखौ गोबानानै नोंसोर आंखौ सिबिनो अनसायनो बावलांबाय आरो नेवसिलांबाय । बिसोरखौ बुथारस्राङाब्ला जेबोआनो फोन गैया । नोंसोर इसोर सिबिनाया मोनसेबो नङा । नोंसोर गावनि थाखायसो मुलाम्फा नागेरनानै इसोर सिबियो । नाथाय गुदिनो बाथौ गियानाव दं , बे गेदेमा लाथिख'आव आंनि अनगायै जेबो गैयामोन । आ - हा - म आरो बिनि फोलेरनि जीउमुस्रि आरो पदार्थफ्रा आंनिफ्राइनो सोमजिनाय । गेदेमा बाथौ इसोरनि ( पन्सभुत ) अनगा जेबो गैआमोन फ्रलयनि उनाव बै गेदेमा खोमसि गिलु बालु साग्लोबनाय महरा गिथाव - बाथाव मुसुखा बेरखाङासै । बै हौवाआ सान्थ्र ' हायै खर' , सान्थ्र'हायै मेगन , सान्थ्र'हायै मुवजों देलाइनाय । बिनि उननि गेदेमा इसोर आ - हा - मा ( रां - राशि मिथाहासिं - बारिगंथाम ) बै हौवानि अंगनिफ्राइनो जोनोम मोन्दों । बै बादि गासिबो अरायनि नुगिरि आरो मिबथिगिरि मायाजों सोरजिनाय आहाम मोनसिनसिन - शिउबोराइफोरबादि माया रनसायगिरि हौवा आरो बिसोरनो हिन्जाव जानानै बिसोरनिफ्राइ ओंखारनाय गोथां राव बेरखांनायनिफ्राइ शासना सोलिआसै । अरायनि बेरखांनाय ( creative ) एबा सोरजिसुला गोहोआव थानानै गासिबो फोरमायनो लानाय पदार्थफोरनि मिबथिमोनै ( माया ) , फोरमायनो हायै इसोर् जानानै बुंनाय । बे बेरखांनाय गियानफ्रा गोथार दौरीफोरनि खुगाजों बाइदि रोखोमनि दोहोरोमाव बेरखांनानै दं । गोथार दौरीफोरनि दोहोरोमनि आखुआनो ( सैथोखौ जाय सिबियो ) अांखौ सिबिनाय रोखोमफोरबादि । बैदि नंगुबैयैनो सैथोखौ सिबिदों आरो दोहोरोमनि महर जानानै नुजादों बिब्दि गोथार आखुआनो आंखौ गोजोन होयो । बिनिफ्राइ गोजोनलाइनानै आं बे माया संसाराव सुबुं जाननै मुगा मुगा जोनोम लायो । 
 नोंसोरदि ओरैबादि सानो बुजिया सोमजिया जोनोम थैनाय आरो सोमजिनो लानाय जाथाइफोरमानि गोदोगोदायनि आगगिबि जाथाइजों सोमोन्दो दं बेखौ एसेब्लाबो हमदांहाया । बेफोरबादि बाथौ गियानाव नेहात सुबुङा दैखौ इसोर सानो , नाइखांग्राफ्रा मोदायखौनो इसोर सानो , ग्रह'फोरनि इसोर बुजियो , साधकफ्रा जीउखौ इसोर सानो आरो संसारनि मुर्खफोरमानि ' खि ' बाइदि मुवाखौसो इसोर सानो । बिब्दि सुबुङा मोनथाम धातुनि गुन गोहो देहा सावगारी गथ'नि देहा , सेंग्रानि देहा , बोराइनि देहा आरो सैथो - सोरजि - मुहिनाय देहाखौसो आंगो सानो , बिसि - फिसाखौ नख'रनि असे आंगो सानो , दैखौनो तीर्थफोरबादि सानो , गियान जायो । 
 नाथाय गियान गोनांफोरखौ बिब्दि साना । बे सुबुङा मोसौसो । नाथाय जाय मोदाय बिसोरनि उन उन थानानै इसोर सिबियाब्ला सुबुंफोर मानि जेबो राहा गैया । सिबिनाय -अनसायनाया गिबि बिसोरनि नोजोराव गोलैओ ।