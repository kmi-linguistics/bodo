मन्दिर 13 . तेत्त्रिश कौटि देबता मन्दिर 14 . यज्ञ अधिपति मन्दिर बायदि बायदि । मखनो गोनांदि हनुमाननि मुसुखाया 70 फुट गोजौ आरो अजगर जिबौआ 100 फुट गोलाव । बेफोर मन्दिर बानायनाय खामानिया दासिमबो सोलिगासिनो दं । 
 सिबिसुला राइजो - राजाफोरा शक्ति यज्ञानुष्टान खुंनाय जायो । बे फोर्बोआ सानथामनि हाबा फारिजों माघो पुर्णिमा सान खालि फुरायै आहुति होनाय जायो । आसाम , बरलेण्डनि अनगा भारतनि गुबुन गुबुन राज्यो फोरनिफ्राय गोबांहाजार - बिजार सिबिसुला सिबिसुलि फोरा बिमानि बोर लानो थाखाय यज्ञ होनाय थावनियाव नुजाफैयो । बे मन्दिरनि मोनसे गुमुरा जादों गोजौ - गाहाइ धोनि - गोरिब बयबो बिमानि प्रसाद आजावना लानो हायो । 
 बोसोरफ्रोमबो बाइदिसिना फुजा मेला बे थानसालियाव खुंफुंनाय जायो । जेरै - 1 . देउल फुजा 2 . गणेश फुजा 3 . शिव फुजा 4 . अष्ट मंगला मा आदया फुजा 5 . बासन्ति फुजा 6 . अन्न पुर्णा फुजा 7 . दुर्गा फुजा 8 . जेट दानाव बाथौ फुजा 9 . खेराइ फुजा 10 . जेट दानाव दीधैश्वरि फुजा 11 . मनसा फुजा 12 . माराइ फुजा आरो 13 हनुमान फुजा । दुर्गा रुपी देबि मा महामायानि गोमोथाव जोंथि महरखौ नुनानै फुजिनाया गासैबो धोरोमनि सुबुं फोरा सानफा एफा गोबां जाबोगासिनो दं । स्नानघाटनि महामायाया गासैबो धोरोमनि सुबुंनो बोर - दान होयो होनना फोथायनाय दं । बे बायदि फोथायथिखौ लानानैनो बाथौ , हिन्दु , मुछलिम , शिख , जैन , बौध्द , खृष्टान धोरोमनि सुबुं अनजिमाया सानफ्रोमबो बेवहाय गोबां जाबोनो हमदों । सिबिग्रा फोरनि जानो लोंनो थाखाय खेबसेयाव सा 200 फ्रोम सुबुं जानो हानाय गंसे भग घर दं । 
 साधनगिरि अमरेन्द्र बरदलैनि दैदेननायाव बान्जाय आफादआ ( परिचालना कमिटिआ ) महामाया स्नानघटनि गेजेरजों मोनसे हिंसा गैयै गोजोन समाज दानानै जाखां बोनाय लाइमोन फोरनो धोरोमनि बोसोनजों आरो समायना आबहावाजों गुवार गोसोनि गुवार समाज दानो थाखाय समाय - खिरा लादों । बे थानसालियाव माखासे गाहाम बोसोनफोर लिरनाय दं । जेरै - निस्थार गोसो दं जायहा , अबंगसाइनि सहाय मोनो बिहा । रावबो सुबुंखौ अनागार दाखालाम , बयखौबो गोनांथि दं । लावबा लासोम खावबा खावसोम , आदा गोसोम दैयाव बारसोम । बायदि बायदि । बि . टि . चि . सिङाव थानाय बे थानसालिनि सोरगिदिं गुवार फैलाव फोथार दं । बे फोथाराव बि . टि . चि . खुंथाया जौगाखां गाहाम आफाद , फसंथानफोर फसंनायनि खाबु -लामा दंसै ।