हाजं , मरान , बराहि , चुटिया आरो त्रिपुरारि फोरखौ बड़ ' गष्टि एबा बड़ माहारिनि डालाइ होन्नानै गोबां पण्डितफोरा मख'बोदों । दासिम बेफोर दालाइ हारिफोरनि हारिमु , आसार खान्थिफोरखौ नोजोर होयोब्ला नुनो मोनोदि थारैनो बेय़ाव बर'कछारीफोरनि हारिमुनि साइखं बेरखानाय नुनो मोननाय जायो । 
 गुबैयै बर'कछारीफोरखौ दासिम मंगलीय फोलेरनि सुबुं बड़सा होन्नानै मोनथिनो मोनो । बिथांमोननि गुदि बिमा बिफाया सानसे समाव चीन , तिब्बत , नेपाल , बांलादेश , भुटान आरो प्रागज्यतिषपुराव गोसारद्लानानै बै गुदि सुबुंफोरा गोदान अन्थाय मुगायाव गाव गावनि आदबजों अन्थायनि हाथियार बानायनाय , बोरलाथिर बानायनाय , न'बां लुनाय , गराय दाब्रायनाय , मोसौ मैसो फिसिनाय , सि दानानै गान्नाय , जादु मन्त्रजों सुथुरफोरनि हेंथायै दावहा नांनाय , आबाद मावनायजों लोगोसे धोरोम सिबिनाय बादि हाबाफोराव गाव गावनि थांनानै थानायनि राहाखौ दिहुननानै लानायाव मुखुब जादोंमोन । लैसैनो बिसोरो समाज फसोंनानै मिथिंगानि सोरजिलु आवहावाजों गोरोबनानै थानो सोलोङो । मिथिंगानि गोमोथाव सोरजिलु आरो बे बुहुमनि सोरबिथिं , बार , दै , हा , सान , आरो अख्रां बायदि नुथायफोरखौ नुनानै बिसोरो गोमो हाबदोंमोन । लोगोसे बिसोरनि गोसोआव बायदि सोंथि सोमजि खांदोंमोन । बे सोंथिफोरखौ नागिरनो थांनायाव गुदि सुबुंफोरनि गोसोआव मोनसे सान्नाय सोमजि खाङो थारैनो बे बुहुमाव नुवाथारि गोहोनि बिगोमा ( Lord of Supernatural power ) दङ । नुवाथारि गोहोनि बे फोथायथिनि गेजेरजों दिनैसिम मुगानि उनाव मुगा बारबोनानै सुबुं समाजाव गोबां मोदाय दावदाय सिबिबोनाय नुनो मोनबोबाय । बिदिनो बर'कछारीफोरा बाथौ फुजा जेरै - खेराइ फुजा आरो गारजा फुजायाव बर ' अजाफोरा मन्त्रजों सान्थ्र हायै देब देबागन फोरखौ रायखांनानै बाथौ धोरोमनि फुजाखौ होनाय जायो । बेफोरनो बाथौ धोरोम सिबिनायनि गेजेरजों फालिबोनाय गोबां नेमखान्थिफोरा गुदि सुबुंफोरनि हुदा जानानै थाबोबाय । बै समनिफ्रायनो बाथौ धोरोमा बर'कछारीफोरनि गुबै धोरोम होन्नानै सिनायथि जोबोदों , जाय धोरोमाव बर माहारिनि गेजेराव थानाय समाजारी , आसार खान्थिफोरनि सावगारीआ रोखा रोखा बेरखांनाय नुनो मोनो । बेनिखायनो बर'नि गुदि हारिमुखौ नायबिजिरनोब्ला गिबियावनो बे हारिनि गुदि धोरोमखौ संदानग्रोनांगौ जायो । बर'कछारीफोरनि गुदि धोरोमानो बाथौ धोरोम । बिसोरो मिथिंगानि गेजेराव थानानै आबाद मावनानै जै जै - मै मै जुग जुग रायजो जाबोनाय मोनसे हरि । बिदिनो बर'फ्रा आबाद मावनानै जीउ खुनो मोजां मोनो होन्नानैनो बिसोरनि धोरोम सिबिनायाबो आबादजों गोथौ सोमोन्दो गोनां होन्नानै गोबां नेम खान्थिनिगेजेरजों बाथौ धोरोमखौ सिबिनाय जायो । बे बादिनो गाहायाव बाथौ धोरोमजों सोमोन्दो गोनां फुजिनायनि सायाव फोरमायथिनानै होनाय जाबाय । गारजा फुजाः - गारजा फुजाया बर'कछारीफोरनि मोनसे बोसोरारी गोनां फोरबो । गारजानि गुबै ओंथिखौ गुबुन गुबुन सानसुमैफोरा गुबुन गुबुन महरै फोथायबोदोंब्लाबो बेनि ओंथिखौ दिनैसिम रोखायै मोनाखै । अब्लाबो । गारजाखौ बर'फोरा मोदाय ( God ) हिसाबै मानिनानै लाबोदो बबेखानि माखासे बर'नि मेलेमजिबिफोरा गारजाखौ गारनाय एबा गाज्रि मोदायखौ गामिनिफ्राय