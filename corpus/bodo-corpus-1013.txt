बुहुमाव नोंनो आलांसारि । सोरजिग्रा नों सिबुं - मिनि । अनसायग्रा नों जिबि - जिरादनि । फालिग्रा नों आलां - अख्रांनि । फोजोबग्रा नों जिबि - जिरादनि । उद्रायग्रा नों दंनाय मानि जिबि - जिरादनि मुलुगाव नोंनो अराइ गोथारि । नोंखौ खुलुमो जों । नोंखौ हास्थायो जों । नोंखौ बरायो जों । सिबियो नोंखौनो । सम्बिखाङो नोंखौनो । सुखुयाव , निदानाव अराइबो हास्थायो । आहाम गोजोनग्लाइ । आहाम गोजोनग्लाइ । आहाम गोजोनग्लाइ । सेथि आरो नैथि - बेनोमानि हांख्राइनाय आरो फज'नाय खामानिनि उनाव आर'ज खालामनाय आइदाखौ हारसिङै , हान्जायै खालामनो हायो । थार ओंथियाव थामथि खन्डखौ आर'जनि गाहाइ महर बुंजायो । सेथि आरो नैथि खन्डखौ हांख्राइहरनाय आरो थानसालि एबा आर'जथिलियाव बराइनानै लाबोनायनि उनाव सिबिजाग्रा इसोर आरो बिथांनि थान्दै ओबा मावथि बिथांमोनखौ फज'नाय जायो । बिनि उनावनो सिबियो , फुजियो आरो सिबिनाय आरो फुजिनायनि थाखोयाव बिबार बावथाइ फोरखौ सम्बिनाखौ आवरायनानै वाउनाय , खुलुमनाय आरो सिबिनाय जायो । आर'ज ख'न्दोबावबो हांख्राइनाय , फज'नाय , गुन , गारिमा , बिथांनि मावगुमा , गोहो आरो साग्लोबसार माइमानि बागै देखो बोनानै रोजाबनायानो हान्जा आर'ज । बेनि बागै " बाथौ थान्दै " आव रोखायै दिन्थिनाय दंखायो । आर'जनि गोहोम : आर'जखौ मोननै जायगायाव रोजाबनाय जायो -