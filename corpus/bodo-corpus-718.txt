दङ' । बेबायदिनो गोबां मानसिनि गोबां साननाय आरो मावनाय , लोगोसे गोबां समाजनि गोबां हाबा - खान्थि एबा जुलिनि खान्थिफोराबो गुबुन गुबुन । 
 मख'नो गोनांदि , जोंनि भारत हादत जायखौ " भुमनि गेजेरावबो उन्दै भुम ' होन्नानै मिथिनाय जायो , बेयावनो गोबां रोखोम हारिनि मानसिफोरा गोदो गोदायनिफ्रायनो गावबा गावनि समाज दानानै रायजो जाबोदों । बेबायदिनो गुबुन गुबुन समाजाव गुबुन गुबुन नेमजों हौआ - हिनजावनि समाजारि हाबा जानाय नुनो मोनो । फारसेथिं , जों हमदांनो हागौ एबा मिथिगौदि हाबानि गुदियानो जाबाय अन्नाइ , मोजां मोन्नाइ हास्थायनाय । बेफोरनि सायावनो सोनारनानै दाथायारि महरै समाजारि जुलिया जायो । बेबादिनो गोबां समाव मोनफा समाजारि हाबानि समाव हिनजावनि नख'रनिफ्राय हाबानि मुङै होनाय दानखौ जोथोब होन्नानै बुंनाय जायो । बे दान होनाया गोदो गोदाय राजा - महाराजाफोरनि राइजो खुंनाय समनिफ्रायनो सोलिबोदों होन्नानै बुंब्लाबो गोरोन्थि जानाय नङा । गोदोनि समाव राजा - महाराजाफोरा गाव गावनि मान - सन्मानखौ रैखा खालामनो थाखाय फिसाजोखौ हाबा होनाय समाव बायदि रोखोमनि दान होयोमोन । रांरुफा , सना , गराय - मैदेर , खामानि मावग्रा एबा हादरनि एफा बाहागो होनानैब्लाबो गावनि मान - सन्मान रैखा खालामनायजों लोगोसे फिसाजोखौ मदत खालामदोमोन आरो गोजोन होदोंमोन । बेनि बिदिन्थि बायदियै इं 1661 माइथायाव पर्टुगीजफोरा इंलेण्डनि राजा नैथि सार्लसनो राणी केटेरिनखौ हाबा खालामनायनि थाखाय बम्बाइ स'हरखौ बिनो जोथोब हिसाबै होनायखौ जों रायखांनो हायो । नाथाय बे अन्नाइ आरो गाव गावनि मान - सन्मानखौ रैखा खालामनो थांनायाव महर मोन्नाय जोथोब खान्थिया आथिकालाव बेसेबा गिख्रंथाव महर लाफैदोंसै । अन्नाइनि महरै सोमजिनाय बे खान्थिया फैयै फैयै दिनै मेगननि मोदै बोहैहोनाय दुखुखौबो बारबोनानै जिउखौबो सेख'नानै लानो हाबाय । बे जोथोब खान्थिया दासान्दि जोंनि हादरनि मोनसे जोंफ्रुनाय जेंना जानानै दङ' । जोंनि बर ' हारिनि समाजाव बे जोथोब खान्थिया गैया । नाथाय बिब्दि होन्नानै बुंब्ला एसे गोरोन्थि जागोनबादि मोनसै । मानोना अन्नाइनि गुदि बे जोथोब खान्थिया जोंनि बर ' समाजावबो जायगा लानो हमदों । थारैनो बे खान्थिया जोंनि समाजाव सिगाङाव गैयामोन । बेखौ गुबुन हारिनिफ्राय हाबफैनाय खान्थि होन्नानै बुंनो हायो । लोगोसे , जोंनि बर ' समाजाव हारि रान्नाय एबा गेदेर - उन्दै सान्नाय खान्थि गैया , जायनि थाखाय जों गावखौनो गाव गोजौसिनथार थाखोनि समाजारि हारि होन्नानै गोग्गानानै लानो हायो । नाथाय आथिकालनि रां–कुबेर गोबां नख'रनि बिमा - बिफाया गावनि फिसाजोखौ अन्नानै नखर गोदान दानायाव बायदि रोखोमनि बेसात एबा धोन हरफानानै मदत हरनाय नुनो मोनो । बेखौनो नुनानै गोरिब नखरनि बिमा बिफायाबो सोलोंनो नाजानायखौ नुनो मोन्दों । गावनि फिसाजोखौ हाबा होनायाव बायदि रोखोमनि बेसाद , जेरै - - रां , सना - रुपा , सफा - सेयार - टेबिल , फालें , आलमारि , मटर - गारि , हा - बाहागो फोरखौ जोथोबनि मुङाव होनाया सरासनस्रा जानो हमदोंसै । फारसेथिं बुजिनो रोङै आरो लुबैसुला मानसिफोरा बेनि उल्था खाबु लानो हमनायाव थारैनो जोथोब खान्थिया जोंनि बर ' समाजाव जायगा लाफैदों । जाउनाव , समाजाव गुर्लाय - गुजाय नुजाथिनो हमदों । जेरै - – गोबां गोरिब नखरनि बिमा - बिफाया गावसोरनि बैसो जानाय फिसाजोनि हाबानि थाखाय दाहा सहायनांदों । गोबां ब'र सिख्लायानो आढुंगारि मुं मोन्दों । बेल'नङा , जोथोब होनाय - लानायजों हाबा जानाय गोबां बिसि - फिसाइआ गोरोबै गोसोजों हरखाबै संसारनि बान्दोखौ सिफायनाय आरो एखम्बा सोरबा सासेया जिउ एंगारनाय एबा जिउ दान होनांनायखौ जों नुनो मोन्दों । बेफोरो गासैबो समाजनि गोथे फोथायनाय आरो लुबैसुला