नों बाइदिनो आंखौ मोजां मोनग्रा , जिउयै माहामै गोसो थोग्रा आंहा सासे अनजालि रजे दं सिखिरि । मुङा बिनि आसिसुखि । सिखिरि : [ दुबफुं सिखारना बुङो ] आसिसुखी ? जाउलिया : औ , आसिसुखि । सासे गंगार सिख्ला । गुफुर गोजा नायनो मोजां । नों जेरै एरैथार । बिनि बिफानि मुङा जंद्रादुफा । आफानि बिसुखे । नोंखौ लोगो मोनब्ला हाजोनि बै आसिसुखिखौ गोसोखाङो आं । आं सेंग्रा जालाय आरो बियो सिख्ला देलों बैसोनिफ्रायनो हाजोआव , नामदानियाव जों सानैजों बेसे गेलेबोदों , बेसेबां रंजाबोदों बिनि अनजिमा गैया । सु - दैसानि सेर - सेर उइल , पाइन बिफांसारि सारिनि गेजेराव ना हमोमोन । आपेल , खमला , आखर'ट फिथाय हानै हानै होयोमोन आरो आंबो अहाजासे जायोमोन । जोंनि मोजां मोज्लायनायखौ मिथिनानै राजा देबधर्मआ आंजों बिखौ जुलि खालामना होनो थिरांथा खालामबाय । आथिखालाव आंनि गनायथिल ' नेना दं । सिखिरि : नों मा थिरांथा लाखो ? जाउलिया : अां जेबो थिरांथा लानो हायाखै । आंनि जोनोमआ हायेनाव । आंनि जोनोमगिरि बिमा बिफाआ बर' । अां बर'नि थै लाना जोनोम मोन्दों । बेनिखायनो हायेननि सासे बर' सिख्ला हाबा लाना हायेनावनो राइजो जानो सान्दोंमोन अां । मानोना आंनि हाबाथिलिया हायेनावनो । नाथाय राजा देबधर्मआ गोर्लैयै गनायनो लुबैया । सिखिरि : नों मा सान्दों बेनो जागोन आदा । राजा देबधर्मआ गनाया मालाय मा जानो ? जाउलिया : अां राजा देबधर्मनि दरबाराव देरदों - लावदों सिखिरि । बिथांनि गोसो गेबेङै अन्नायाव दिनै अां हायेननि देवान जानो मोन्दों । अां बिथांनि संख्रै जाना बेरेखा हाबा मावब्ला फोथाय - खेबस ' खालामनाय जागोन सिखिरि ! अबं ग'साइआ आंखौ निमाहा होनाय नङा । सिखिरि : आदा ! अांदि नोंखौ जोबोद मोजां मोनो । मोजां मोनो गोसो गोर्बोजों । जाउलिया : बिनि थाखाय साबायख'र सिखिरि बिनानाव । बिनि थाखाय अां गावखौनो बराद गोनां होन्ना सान्ना लादों । नोंनि अन्नाय , बरायनाय