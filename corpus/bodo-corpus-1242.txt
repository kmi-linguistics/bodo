राजखान्थिनि गुबुन मोनसे मुंखौ सियाननि सोलो आरो दावहा होन्नानैबो बुंनो हायो ; युदिय ' समाज बिगियानाव बिखौ राजानि खान्थि राजखान्थि बा राजनीति बुंनाय जायो । राज बा राजा , गिदिर देरसिन , खुंथाइ खुंगिरि , सालायगिरि , सरकार गभरनमेन्टनि नीति एबा खान्थि राजखान्थि । जायनि Principleआव दं - साम , दान , भेद आरो दण्ड । गोबाङानो अबश्ये बिखौ गोबां रोखोमै बुंसोलायदों । फराची लितगिरि फल जेनेटआ बुंदों - " राजखान्थिया सुबुं समाजनि मोनसे बाहागो आरो बियो सरकारनि खुंनाय सोमोन्दै बेखेवना होयो " । गार्णारा बुंदों - " राजखान्थि बिगियाना हायुं ( राष्ट्र ) आवनो जागायो आरो हायुङावनो जोबो " । ब्लान्ट शिलिया बुदों - " राजखान्थिया जादों हायुंनि बिगियान " । गील ख्राइष्टनि बादिब्ला - " राजखान्थि बिगियाना हायुं आरो सरकारनि सोमोन्दै सावरायो " । अब्लाबो माने राजखान्थिया सियान सानखांगिरि गोहो आंग्रियारिफोरनि मोनसे थिलि । सुबुं समाजाव हान्जा ( हारि ) एबा दोलोनि गेजेराव जाय सियानसिन बिनो बा बिसोरनो हान्जाखौ दैदेन्नायखौ नुनो मोनो । सोदोमस्रि जारिमिना खिन्थायो । हान्जानि गेजेराव सियाना अबश्ये सासेल ' थाया जानो हागौ ; सासेनि बारा सानै साथाम बा बांसिनबो थानो हागौ । थानायखौ नुनो मोनो ; समाज बिगियाना बुङो । नाथाय हान्जा मोनसेयावनो बांद्राय बै गोहो आंग्रियारि आखुथायनि सुबुंफ्रा ज ' थालायनाया गोब्राब । थायोबाबो जोरा । समाव गोसोनि सान्नाय , मावनाय - दांनाय , लुबैनाय - हास्थायनाय - सानस्रि आरो आब्रुथिनि फाराग many man many mind थिउरियाव आलादा जुदा गावस्रा - गावस्रि जानायखौ नुनो मोनो । नखरनि बिदा फंबायनि गेजेरावनो जिसिबां बिदा फंबाय इसिबां थाइ थाइ । राजखान्थि दाहाराव बिनोबो गणतन्त्रनि आखुथाय । फारसे बियो मिथिंगानिनो नेमबो । दिनै गेदेत बर ' हारिनि गेजेराव सा - सानजा - सोनाब एसियायाव आमेना - थामेना गोदावमा - सोरावमा राइजो जानाया बिनिनो रोखा बिदिन्थि । मुलुगाव खुनु मोनसे हारिया मुलुग साग्लोबसार राइजो खुंनाय बा जानायखौनो गेदेत आरो गेरेमसा हारि होन्नानै बुंनो हागौ । जेरै इंराजफोर , इउर'पियानफोर , मुसलीम आरब दुनिया । उसुंसेयाव बांला - भासा - भासि , हिन्दी रावआरिफोरखौ बुंनो हायो । नाथाय , गिदित आरो गेरेमसाया जायनि गेजेराव गावजों गाव गोरोबलायनाय , बुजिलायनाय , मान होलायनाय , अनलायनाय आरो खैसेथि गैया बियो बै गेदेत आरो गोथार ओंथिखौ सुफुंनो ( carry out ) हाया । हारिफ्रा हारि हिसाबै थांना थालायोब्लाबो गोबांनि गेजेराव बे गुणखौ मानिलायनाय हमथालायनायाव बाङाइ जानायखौ नुनो मोनो । आरो जायनि गेजेराव बे गुणआ गैया जायो बियो समनि गोर्बोआव ओरैनो दोबैलांनाय जायो ; थावरि हाया । समाव गोजौ खायदागोरों सियान हारिफोरनि साग्लोबनायाव दोरोतलांनांगौ जायो । राजखान्थिनि प्रभुक्ट देरहासातनाया बेवहायनोबो नांनानै थादों । राजखान्थिनि देरहासातनाय , बिनि आनदोआव थुलुंगाखां हेफाजाबगिरियानो जादों गोदान सानस्रिनि गोजौ सोलोंथाय आरो सुबुं सानखोनि बिबां । बेखौ आरो हेफाजाब होनायखौ नुनो मोनो - बिसिनि गोब्राब खाथिनाय , मावनाय दांनाय - खामानि हुदा ( work culture ) आरो मोजोमनाय । सोदोमस्रिनि गोदानथियानो जादों - सियाननि दावहा ; गावखौ फोथांना लाखिनाय जोलै फेहेरनाय आरो उन जोलैनो थांना थानायनि राहा होलांनाय । समाज