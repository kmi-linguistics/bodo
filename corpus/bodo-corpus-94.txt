जाबायमोन । मानोना डक्तारा फोसावदोंमोन निजोमनि थैयाव मोन्नाय HIV Positive नि बाथ्राखौ । जौ , सिगारेत , ड्रागस , हिन्जाव जायखौ सानसे समाव निजोमा मैहुर खालामदोंमोन , बैफोरजों निजोमा फिन जिउनि मैहुर खालामजादोंमोन । थांना थानायनि गासै लामाखौनो बियो जोबहैनायबादि मोन्दोंमोन । बिमा - बिफाया दाख्राय दाख्राय गाबदोंमोन । गावनि थैनायनि लामाखौ स्रां स्रां नुहरनायनि उनावबो नाथाय बिसम्बिनि बिदिन्थिया निजोमखौ थांनानै थानो थुलुंगा होबोदों । बेनिखायनो बयबो सुबुंनि आन्दोआव थानानै बिबो सुबुंनि मोजांनि थाखाय हाबा मावनो लादों । आरो सुबुंनि सिबिनायाव गावखौनो फोनांजाबनो हानानै बियो गोजोन्नाय मोन्दों । गावनि जिउनि गासै गोरोन्थिखौ बावगारनानै बियो गोदानै थांना थानायनि लामा नागिरदों आरो सासे सुबुं जानायनि बिबानखौ मावफुंनो सान हर नाजादों । मानोना बियो बिसम्बिखौ मोथो मोथो गोसो थोदों । बियो मिथिगौ बियो बिसम्बिनि थाखाय जेबो नङा , रावबो नङा । नाथाय बिसम्बिनि बिसम्बियानो बिखौ सुबुं महरै थांना थानो थुलुंगा होदों । मानोना बियो मोन्दांदों मोनफ्रोमबो खामानिहानो मोनसे थि सम खाखानाय दं आरो बे समखौ बारगब्लाथाय रावहाबो जेबो मोजां जाया । अबंलाउरिया बयनोबो थि समाव थि रोखोमनि खामानि मावनानै लानो लामा दिन्थिनानै होदों । नाथाय सुबुंफ्रासो बे लामाखौ सायख'ना लानो रोङा । बिसम्बियाबो रोङाखै , निजोमाबो रोङाखै । बेनिखायनो बिसोरसानैबो दिनै एखुथा जिउखौ सायख'ना लानांदों आरो गावसोरखौनो गियानिसिन सुबुं महरै दिन्थिनो नाजानानै गासै दुखुखौ गोरबो इसिङाव लाखोमानानै गुबुनफोरनि सिगाङाव मिनिनानै दिन्थिदों । दिनै निजोमाबो रावनिबो रावबो नङा आरो बिसम्बियाबो रावनिबो रावबो नङा । बिसम्बियाबो