देबधर्म : मानो , मानि थाखाय हायेन राइजोखौ गाग्लोबनो लाहार - फाहार खालामदों इंराज सान्थ्रिफोरा ? जाउलिया : बेनि गुदियावनो जादों बेमाफारिया महाराजा । हायेननि खाजोना खांनो जुनै आं बिजनि दुवारनि बावथिगामिआव बेमाफारियामाव थांदोंमोन । बिनाव थानाय समाव अां नोंथांजों खालामना लानाय गोरोबथा बिलाइखौ दोन्नो होदोंमोन । आंनि दाय नागिरना फिसाजो सिखिरिजों बदनाम होना हरजों हर होखारहरो । अां बे गोरोबथा बिलाइखौ बिफिनब्ला बियो हरनोसिमान जायैयाव आं हायेननि सान्थ्रि हान्जाखौ लाना बावथिगामिखौ गाग्लोबनाय जायो । देबधर्म : बिदिब्ला ' सनद'खौ मोनफिनाखिसै ? जाउलिया : मोनफिनबाय महाराजा , बेमाफारियानि फिसाजो सिखिरिनि आखायनिफ्राय । देवधर्म : बिनि उनाव ? जाउलिया : बेमाफरियाआ जिउरैखा खालामनो गावनि बिसि - फिस , बाय - बाहागि , दाहोना - बान्दि लाना बबेबा हाजोआव खारखोमाना थाहैयो । अां सिखिरिखौ हाग्रा - बंग्रा , हाजो - हाला , गामि - नोगोर नागिरबायना ज'गीघपाआव मोनहैब्ला मिथिबाइदि बेमाफारियाआ हायेन राइजोखौ गाग्लोबनो इंराज सान्थ्रि लाबोबाय । आथिखालाव बिसोर बेवनो आड्डा खालामबाय । दा बिसोर जेब्लानो मोनो अब्लानो हायेन राइजोखौ गाग्लोबनो थियारि जाना दं महाराजा । गोरा गाहाइ : बेवनो अां जोहोलाव देवाननाव सोंनो लुबैयो , सिखिरिखौ नायगिरनो गोनां जाखो मानो । बिदिब्ला सिखिरिजों खोथा बाथ्रा जाखाबायमोन नामा जोहोलावहा । जाउलिया : सिखिरिआ आंखौ मोजां मोनो । बियो आंखौ जुलि - लानो हास्थायदोंमोन । बिनि आंनि फार्से मोजां मोन्नाय , सिबिनाय आरो फुजिनायखौ मान होना आंबो बिखौ जुलि लानो सान्दोंमोन । नाथाय बिफा फारियाआ जों सानैनि मोजां मोनलायनायाव हाजोबाइदि गसंना हेंथा होयो । अांखौ उन्दै हारि , अगेन हाजोआरि होन्ना मानहानि खालामो ।