मोन्नानै मिथिंगानि गोदान महर लाजेन्नाय सम । बेवहायनो बिफांफोरा दान्सजानानै जाखांनो हाखवा हाखवा जायो । बेखौनो सुवा जायो होन्नानै लानाय जायो । बेबादिनो हा जावनो हामा होन्नानै फोथायबोनाय जाबोदों । जायनि थाखाय हालेवनायखौबो दोन्थनाय जायो बे समाव । 
 बेखौ थांखिनानैनो आसार दानाव बोसोरसेनि गेजेराव नांगौ जखानि अखा हानानै बिफां लाइफां , जिउ जिबिफोरा गोजोनै थानो हाथों होन्नानै मिजिं थिनानै आनान गसायनाव आरज गाबनाय जायो । 
 दा जोंनि गेजेराव बे आमथि सुवा फोर्बोखौ फालिबोनायाव गुलाय गुजाय जाबोगासिनो थानाय नुनो मोनो । मानोना जोंनि गेजेराव बेनि सोमोन्दै बुजिनो मोन्नायफोरा बेले - बेजे । 
 जेरै सानो एरैनो जायो । मानसियानो दायो मानसियानो सिफायो । जायखि जादोआ फालिनायफोरखौ मोजाङै फालिफुंजोबनो हानायासो सुबुं माहारिनि दोहोरोम । गुबुन गुबुन बोथोरनि फोर्बोफोरखौ फालिनाय बादि गोदोनिफ्राय फालिबोनाय बे मोनसे फोर्बोखौ आबुङै फालिनो हायै जेबो बाथ्रायानो गैया । फालिनो हायाबासो खहा थानो हागौ बेखौ सुबुं माहारियानो सान्नो गोनां । 
 बेफोरबादिनो गोदोगोदाय फालिबोग्राफोरा फोरमान मोनबोनाय जानांगौ । नङाब्ला दिनै माबोरैथो बेफोरखौ फालिनायनि मोन्दांथिनाय जादों । बेफोरखौनो जों दा सानखांनो नाजानाया साफ्रोम दोहोरोम सिबियारि गोरों गोराफोरनिनो बिबान । 
 दंनायमानिखौनो सोदांनो थांनायाव जोंहा मानिबा सान्नो गोनां जादों । सुवाखौ जों फोथायनो हाया जानांगौ , नाथाय , गोदोनिफ्राय फालिबोनाय हिसाबै , मा जानो हागौ बेखौ गोथौयै बिजिरना नायनो नाजानाय गोनांथार । माइ थराइनाय समाव मोसौआ जानानै होयोब्ला एबा हासनानै होयोब्ला बे माइआ मोजाङै जाखांनो हाखवा हाखवा जायो । अब्ला बेखौ जों मा सान्नो हागौ ? कार्तिक गासाया जेरै - बे अखाफोराव माइ आबाद खहा खालामग्रा आरो माइनि रन्दै सोबग्रा गान्दी एम्फौ , आवमाफोरा ओंखारबोयो । बेफोरनो बे गासा एबा आलारि बाथि माइ बारियाव सावनाय अरनि दानसोरां नुनानै बिरबोनानै अराव बारसोम फैनानै गोबां थैयो । बेवहायनो माइनि खहा जानायनिफ्राय एसेबाबो बारगनो हायो । बेबादिनो जों सान्नायफोरखौ एसे गोथौ लामाजों बोलांनानै मोनहासौनो हानाय थांखिसिम लांनो हायोब्ला जोंनि सोरां लामाखौ मोनहैनो हागोन होन्नानै आंनि बिथिंनिफ्राय नुहरनो मोन्नाय जादों ।