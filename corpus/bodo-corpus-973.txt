बेफोरखौल ' सान्नाय अफ़्रो फोसाबनाय जायाखैमोन । जाय जेरैहाय हागौ बिबाइदिनो फुजिबोदोंमोन आरो फोरबोफोरखौ फालिबोदोंमोन । बड़'फोरनि मादाव गोरोंगोरा आरो गाहाय गोरों दोहोरोमगिरि गैयैनि जाहोनाव बिबाइदिनो जादोंमोन होन्ना बुंजायो । बड़'फोरनि मादाव दा गोरों - गोरा अंखारबाय । जोंहा दा गोदोनि बाइदि सान्नो गोनां गैलिया बुंजायो । दानि मुगानि गोरों - गोराफ्रा गुबुन गुबुन हारिनि दोहोरोम बिजाबफोरखौ गुवारै फरायनानै गनायजाथाव नेमखान्थि , आसार खान्थि आरो मुलुगनाङै गनायजाथाव आखु - आखलनि आसार खान्थिफोरखौ बाथौ दोहोरोमनि बिजिर नायै - हयै फोसाबना लानानै , बाथौ दोहोरोमखौ बैनिख्रुइबो साबसिन हामसिन गोथार दोहोरोम खालामनो नाजानांसिगौ - जेरावहाय हिन्जाव हौवानि फाराक गैया , जेरावहाय दोहोनि - गोरीब , उन्दै - गेदेरनि फाराक थाया आरो जेरावहाय सुबुंहारिनि जेबो खहा जानो हानाय जाहोन थानो हाया । बेदनि दोहोरोमआ जेरैहाय सानसे समाव बुहुमानि सुबुंहारिनि दोहोरोममोन , बे बाइदिनो बाथौ दोहोरोमखौ दिनैनि आरो इयुननि मुगानि गोथार दोहोरोम होन्नानै गनायजा होनो बैबो खौसेयै नाजानांसिगोन । गुबुन गुबुन दोहोरोमाव गोरोबफाना थानाय बर ' सादुफोरनि सेराव आरज'आ बेनोदि बाथौ दोहोरोमनि आसार - खान्थि , बिनि गुबै आरो सानथौफोरखौ बिजिर बिजिर नायना , सैथो दोहोरोमनि सैथो बिथोन होना , थारखौ थार होन्ना गनायना लाना बोराइ बाथौखौ फुजिनायनि गेजेरजों बाथौ दोहोरोमखौनो गोबाफिन्ना लाफिननांगौ होन्ना गुरैयै खावलायबाय आरो आफा हमनाय जाबाय । मानो होनोब्ला सैथो आरो गुबैखौ रावबो हमथानो हाया - रावबो फोजोबस्रांनो हाया - गोमाना थाङा - जोबना थाङा । उनथाराव , बाथौवारि सादुफोरनि सेरावबो हान्थु खेराइनानै बुंनो सानबावो - " गाज्रि खामानियाव गोबां सुबुं बांलाङो , गाहामाव अन्जिमाया खमाय लाङो । " बेबाइदिनो बाथौ दोहोरोमखौ फेहेरनाय , फोसावनाय एबा अबंग'साइखौ फुजिनाय एबा सिबिनाय समाव माब्लाबा हार्सिं जायोब्लाबो हार्सिङैनो दावगा लांनाेगौ होन्ना बैनिबो सेराव आर'ज गाबो । मानो होनोब्ला मुलुगआव शंकरदेवआ सासेल'मोन , यीशुखुष्टआ सासेल'मोन , गुरु नानकआ सासेल'मोन , हजरत महम्मदआ सासेल'मोन । बिबाइदिनो , मोजां खामानिया सासेनिफ्रायसो जायो - जेरैहाय अबंग'साइया सासेल' । मोजां खामानियाव उनथारावसो रोजा रोजा सुबुंनि मदत आरो बरसा मोनो । बाथौवारि सादु नोंथांमोन , बेबाइदिनो सानसे समाव बाथौ दोहोरोमआ बुहुमनि सुबुंहारिनि दोहोरोम जाथारगोन । नाथाय जों जोंनि गोसो - मोदोम जिउ - सोलेरखौ बोराइ बाथौनो गथाइना होनो नांथारगोन । जै बोराइ बाथौनि जै । जै बाथौवारि सादु आरो राइजो -राजाफोरनि जै ।