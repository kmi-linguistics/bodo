सा - सानजा भारत हादरआव मंगलिय फोलेरनि बर ' हारि थानाय हादरआ प्रागज्यतिसपुर आरो कामरुप मुङै मिथि जाबोदों । ( दानि असम , अरुनासल , नागालेण्ड , मनिपुर , त्रिपुरा , मिज'राम , मेघालय आरो बेंगलनि खावसे आरो बांलादेशनि खावसे ) । बे हादरनि थागिबि सुबुं बर'हारिया साहा हिमालय हाजोनिफ्राय खोलाहा बंगप लैथोसिम दुलाराय सा - सानजा भारत हादराव खृ 17 जौथायसिम ( Century ) रायजो खुदोंमोन । बे हादरखौ हिन्दु सलन्थायमा ( Epics ) महाभारत आरो रामायाणआव प्रागज्यतिसपुर बुंनाय जायोमोन । बेनि उनाव खृ 5 जौथायाव एलाहाबादनि समुद्र गुप्ट राजानि लिरनायाव ( Inscription ) कामरुप मोनजेन्नाय जायो । बे बादिनो खृ 643 माइथायाव चिना दावबायारि हिउयेनसां ( Hiuents'ang ) आबो सा - बेंगलनि करटोवा ( Ka - Lo - Tu ) दैमानि सानजानि हादरखौ कामरुप ( Ka - mo - Lu - Po ) बुंदों । हरिबंश , बिष्णु पुरान आरो कालिदासनि रघिबंस सलन्थायमा ( Epic ) आव प्रागज्य'तिस आरो कामरुप मोननैखौबो मख'दों । खृ 10 जौथायनि कालिका पुरान , 16 जौथायनि जगिनि तन्त्रआव सा बेंगलनि करटोआ आरो सानजाहा दिक्राइ दैमानि गेजेराव थानाय हादरखौ नरकासुर आरो भगदत्तनि हादर बुंनाय जादों । नाथाय गोदोनि बे हादरनि थागिबि मंगलिय फोलेराव खृ 12 जौथाय हालागै लिरनाय हुदा गैयैनि थाखाय बेनि रोखा जारिमिन गैया । बे हादरनि जारिमिन सोरजिनायनि गुदियाव जारिमिनारि ( Historian फ्रा बे ओनसोलनि सुबुं फोलेर , धोरोम , राव आरो हारिमु बाइदि बाइदि सुलुंनिफ्राय हमनानै लाबोदों । जारिमिन बादियै सा सानजा भारतनि थागिबि सुबुं माहारिआ , चाइना ( Chin ) हादरनि तिब्बत बम फोलेरनि मोनसे सुबुं हानजा । आथिखालनि बर ' एब कछारि हारि आरो रावआबो बे फोलेरनिनो । गोदोनि तिब्बतनि बनफ ' ( Bon - Po ) एबा बड'फा ( Bon Pa ) सुबुं फोलेरआनो प्रागज्योतिसपुर एबा कामरु रायजो ( हादर ) आव हाबफैजेन्नाय सुबुं हानजा नाथाय बे सुबुं हानजाया बबे मुगायाव चिन हादरनिफ्राय तिब्बत आरो प्रागज्योतिसपुर एबा कामरुप रायजोआव हाबफैयामोन बेनि रोखा जारिमिन मोननो थाङा । साननो गोनांदि , बे रायजोनि मुंखौ बबे मुगायाव सोर सुबुं एबा सुबुंफोरा मख'जेनामोन । 
 हिन्दु धोरोमनि सलन्थायमा ( Epic ) महाभारतआव मख'जेन्नाय प्रागज्यतिसपुर सोदोबआ तिब्बत चाइना एबा मंगलिय फोलेरनि रावनिबो रावजों गोरोबनाय नुनो मोना । बे सोदोबा महाभारत रनसायगिरिफोरनि ( संस्कृत ) रावसो । प्राग = गोदोनि , गोजाम , सिगांनि । ज्यतिस नायखांनाय , हमखांनाय , सानखांनाय । पुर = हाद