बिफा ललित ब्रह्म बिथांमोनहाबो जलदब बर गामिनिसोमोन । अाथिकालआव बे गामिफ्राव बर मानसिनि सोलाय बांगाल मानसिनि गामि जाजोबाय । नाथाय गामिनि नामफ्रा गोदो जेरै दाबो बेनो दङ । नेपालि बाजार , बालापारा मुंनि जायगायावबो बर' आरो नेपालि मानसिफ्रा राइजो जादोंमोन । बै समनि ओनसोलनि गाहेलाफोरा जादों - आसिना बसुमतारि ( राङागरा ) जकछिं , आमछिं , लाउदुमगोरा ( लाउद'गर ) बानीचिकारि ( सापमारि ) मतिलाल नाजीरि ( मौदुबि ) नबिन गयारि , कनक गयारि , लक्षिराम बसुमतारि ( गावबुरा पाटाकाटा ) बियाराम , जेब्रा सरगियारि , थपसा सरगियारि , ग'पाल बसुमतारि ( मनपुर ) चन्द्र कान्त बसुमतारि , नातुराम मसाहारि ( निमाइपुर ) अरजन ब्रह्म ( जरपुखुरि ) । 
 महनपुरनि एसे खोलाहा दंमोन नेपालखुटि । बेउहायनो उदालगुरि टाउननि मुंदांखा फालांगिरि समाज सिबियारि मोहन छेट्रि , नरबाहादुर छेट्रि , दुरगा बाहादुर छेट्रिमोनहा जोनोम मोनदोंमोन होन्नानै मिथिनो मोनदों । बै समाव बृटिस सरकारा गांसे फोथार ( Grazing Area or Land ) गोबां जायगा फोराव गांसे खुलि दंमोन आरो गाखेरनि थाखाय मोसौ फोथार मोसौ फिसिनो थुलुंगा आरो राहा होदोंमोन बिनि थाखाइ ग्रेजिं टेक्स सरकारो लादोंमोन । भारत उदांस्रि जानायनि सिगां बै बर ' गामिफ्राव गंसेबो गुदि फरायसालि गैयामोन । भारत उदांस्रि जानायनि बेसेबां गोबां समनि उनावसो गिबि पाटाकाटा , निमाइपुर , राङागरा गुदि फरायसालिखौ गायसनदोंमोन । बेनि उनावसो 1961 माइथाय अाव काजियामाटि एम . इ . फारयसालिखौ गायसन्नाय जादोंमोन । 
 1962 माइथायनि भारत आरो चिन दाउहा जानाय समाव गंगार ( भुटिया ) फोरखौ भारत सरकारा भारत राइजीनिफ्राय बिसिनि रैखाथिनि थाखाय हायेन राइजोयाव लाबोदोंमोन । उदालगुरिनि बुधबार हाथायसालिनि नफ्रावनो गंगारफोरखौ दोन्नाय जादोंमोन आरो बेसिनि जिउ खांनायनि थाखाय बे जायगानि मानसिफोराबो माइ - माइरं , सि - जोम , मेग - थायगं अTरो टाका फैइसा खांलायनानै होदोंमोन । बे समाव उदालगुरि आरो महनपुर सिम थांलाइ फैलाइ थाखाय लामानि सुबिदा गैयामोन । गामिनि राइजोफ्रो कनुमतै गावबा गावनि गामि लामाखौ सनस्रांना उदालगुरिसिम थाबायनो हानाय खालामना लादोंमोन । बै समाव रेल गाड़ीनि लामायाबो टंलासिमल'मोन । उदालगुरिनिफ्राय महनपुरसिम फैनाय लामाखौनो भुटिया फैग्रा आलि ( लामा ) बुंनाय जादोंमोन । मानोना भुटिया गंगारफोरा बे लामाजोंनो बर ' गामिफोराव फैनानै मुला , बानलु , जाब्रां , नारें