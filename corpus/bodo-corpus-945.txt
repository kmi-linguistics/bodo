खोनानो मोनोमोन , मेगनजोंबो नुयोमोन सिखिरि मानसिफोरा गावसोरनि महरनिख्रुइ गाहाय थाखौयाव थालांनाफोरखौ मुगैनाय , जंखायनाय फावफोरखौ । महरखौ लानानै गोबाङानो गावखौनो सिता , साबित्रि , राम , लक्ष्मण होननानै साननाय दं । जायफोरा मुगैजायो जायफोरा जंखायजायो बिसोरनि गोरबोआ दुखुजों साग्लोबो , गावखौनो आगु जोनोमनि साव मोननांनाय फाफिथिया होननानै सानना लायो । नाथाय जायफोरा महराव सिता , साबित्रि , बिसोरो गावखौनो आख्रांनि अलंबार बायदि साननानै लायो । नोरजिया , बेंगुरा जायोब्लाथ ' बाथ्रायानो गैया । बेफोरबादिया दिनै अांनियावनो जाबाय । सिखिरि मोनसिफोरा नोंखाय रावयै बुंनाय रावफोरखौ खोनासंनांगौल ' जाबाय । सोरबा मिनियो , सोरबा मुगैयो , सोरबा खोनासोंथावै रावजों गोदान आलासिनो फोरमायो । थेवबो अांहा राहा गैया , सिखिरि मोनसिफोरा बुंनाय रावखौ नंखाय होननानै बुंब्लाबो सोद्रोम समाजल ' फोथायो । जाउनाव मेगन मोदैयाल ' आंनि लोगो जायो । बेखायनो खोमसि जिउनि बेंखनाव थानानैबो निजोम समाव अां दिनै खन्थाइ लिरनाङो , सल ' लिरनाङो दुखुनि . . . दाहानि . . . जेननायनि . . . फेलेंनि . . . . गाबनायनि . . . । थेवबोदि आय ' होननानै रायदावफैग्रा रावबो गैजाया अांहा जिउ गाथोनाव । सोर मोन्थिनो , सोर बुजिनो दुखुथियानि गोरबोआवदि बेसे दुखु दाहा थायो । गोसो जायोमोनब्ला मोनसे समाव हायोमोन अांबो सनालि , बिबारि मोनबायदि रं - बेरंनि गाब दिन्थिनो । आजोलामोनखौ दान्दिसेनि थाखायब्लाबो गोमोहोनो । नाथाय आं बिब्दिखौ लुबैयाखैमोन , दिन्थियाखैमोन । थेवबोदि आनान गसाइआ अांनि सायाव मानि थाखाय सुथुर जाखो अां मोन्थिया । अां दिनै न'खरनि गल ' ग्रह जानांबाय । अांनि जिउनि सोरगिदिं जेरैबो खोमसिया साग्लोबबाय । आं दिनै मोनाबिलि , फुंबिलिनि थाखाय आं दिनै मोनाबिलि । बेखायनो अांखौ सोरबा सोरबा सोदोमस्रिनि सोलायै मोनाबिलि होननानैबो गाबज्रिसै । मा खालामनो । फुंबिलिनि जुलियानो आंनि सुनि जाबाय । जानोहागौ बिब्दि बुंनानै फुंबिलिखौ गोरोन्थि बुजियोब्ला आंहाबो गोरोन्थि जागोन । फुंबिलिया आंनि आंगोनि लोगो नंद्रायामोनब्लाबो कलेजाव जयै फरायलायनाय लोगोमोन । गामिया गुबुन गुबुनब्लाबो कलेजाव जयै फरायलायनाय लोगोमोन । गामिया गुबुन गुबुनब्लाबो 4 किलमिटारसोनि बांद्राय जानाय नङा । बै समाव फुंबिलियाबो टि . डि . सि . सेथि बोसोराव फरायोमोन । नाथाय बै समावनो सासे फोरोंगिरिजों फुंबिलिनि जुलिया थि जायो । जुलियाव आंबो थांदोंमोन । हौवा गोदाननि न'सिमबो फुंबिलिखौ दोनहैनो थांनांदोंमोन । थांनाय समाथ ' मोजां मोजाङैनो बारग'लांदोंमोन । नाथाय फैनाय समावसो आंनि इयुन जिउखौ गोसोम फैसालिया खोबथे फैया । जों गाखोनाय (रिजार्भ ) बासआ जेब्ला