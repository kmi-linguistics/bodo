गावनि बिमानि रावजों सोलोंथाइ लानायानो गावखौ जौगासार होनायनि साबसिन लामा , बे बाथ्राया आथिखालाव गेजेर माहारेिआरि ( international ) गनायथिबो मोन्नाय बाथ्रा । बर'फ्राबो आथिखालाव गावनि बिमानि रावजों सोलोंथाइ लागासिनो दं । बर'रावा भारतारि राव महरै गनायथि मोनबाय । बेखौ नायोब्ला बर ' रावखौ जौगासारनाय राव होन्नानै गोरलैयै बुजिनो हायो । बर ' रावनि गेजेरजो गुदि फरायसालिनिफ्राय बुहुम फरायसालिसिम सोलोंथाइ लानायनि खाबु दंसै । नाथाय बर ' बिजोंजों सोलोंथाइ लानायाव आथिखाल फरायसाफ्रा गोबां जेंनानि मोगामोगि जानांगासिनो दं । बुंनो थाङोब्ला बर ' बिजों गायसन्नाय समनिफ्रायनो बर ' बिजोंनि सोलोंथाइ लानायाव गोबां जेंनाफ्रा फरायसाफोरखौ खैफोदाव गोग्लै होदों । बर ' बिजों सोलोंथाइनि जेंनाफोरखौ सुस्रांनो गोनांब्ला जेंनाफोरखौ सावरायनानै दिहुन्नायनिबो गोनांथि दं । मानोना जेंनाखौ दिहुन्नो हायोब्लासो बेखौ सुस्रांनायनि राहा दिहुन्नायाबो गोर्लै जागोन । 
 बर ' बिजोंजों सोलोंथाइ लानो आसाम सरकारा 1963 मायथाइनि 18 मे अक्त'आव गनायथि होयो आरो बे समनिफ्रायनो बर ' बिजोंजों सोलोंथाइ लानाया फारि फारियै गुदि फोरायसालि , गेजेर आरो गोजौ फरायसालियाव जागायलाङो । बेवहाय मोनसे बाथ्राखौ बुंखानाया गाहाम जागोन होन्नानै अां सानो । बाथ्राया जाबाय बर ' बिजोंजों सोलोंथाइ लानायनि खाबुवा गुदि फरायसालिनिफ्राय जागायनानै गोजौ फरायसालियावनो थाबथानानै थाफैबाय । आथिखालाव बर ' बिजोंजों आनजाद होनो मोन्नाया थाखो जिनिफ्रायनो गोमा फैनाय लोगो लोगो बर ' बिजोंजों थाखो जिनि उनाव थाखो जिसे आरो जिनैयाव गुबुन रावजों सोलोंथाइ लानो गोनां जाफैबाय आरो बेनि फिथाइ महरै गोबां बर ' फरायसाफ्रा आनजादाव फेल जानो गोनां जाफैयो । बेयो थोरैनो बर ' बिजों सोलोंथाइनि सौसिख ' हायि जेंना । 
 बर ' बिजों सोलोंथाइनि जेंनाखौ गाहायाव होनाय रोखोमै संदान्नो नाजानाय जाबाय - 
1 . बर ' बिजोंनि फार्से फोथायनाय गैयि : 
 आथिखालाव बर'नि मेगन गुनुफोरनि गेजेराव बर ' बिजोंनि फार्से फोथायनायनि बाथ्राखौ अां एसे आलादा महरैसो सावरायनो सान्दों । आंनि नोजोराव बर ' बिजोंनि सायाव फोथायनाय गैयिनि जुक्तिया जोबफैबाय आरो बे बाथ्राखौ साफ्रोमबो गोरों गोराया मिथिखासिगौ । मानोना बर ' बिजोंजों सोलोंथाइ लानाय फरायसाफ्राबो साफा साफा गाहाम नोगोरारि जानो हानायनि बिदिन्थिया समाजाव गोबां दंसै । बिजोङादि सोलोंथाइनि हेंथा जानो हाया बेनि बिदिन्थियानो फोरमायो । बाथ्राया जाबाय आथिखाल थासारियाव गोगो , गुण गोनां सोलोंथाइनिसो बाथ्रा फैदों । मेगन गुनु बिमा - बिफाफ्रा आथिखाल बुहुम थासारिजों गावगावनि गथ ' गथायखौ थांनानै थानायनि जयग ' खालामनायनिसो बाथ्रा फैदों । जायनि जावोनाव बिजोङा जायखि जाया गाहाम , गुण गोनां सोलोंथाइ नागिरनानै गथ'फोरखौ सोलोंथाइ होनायनि थांखि लायो । बे थासारिखौ नायोब्ला बर ' बिजोंनि सोलोंथाइ थासारिखौ गुबुन बिजों फारियै इंराजि , असमिया बायदिफोरनि रुजुनायाव गोबां उन जानानै थालांदों । आथिखालाव बर ' बिजोंआव जायफोर जेंनाफ्रा साग्लोबनानै दं बेफोर जेंनाफ्रा