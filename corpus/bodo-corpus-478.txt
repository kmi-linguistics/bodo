नागारनाय होन्नानै बुंदों । बर'फोरनि गेजेराव गाज्रि मोदायफोरखौ दैमायाव बासानि हरनाय जायो । बिदिनो बर'कछारीफोरा राइजोयै नखरनि साफ्रोमबो मानसि लेखा माइरं आरो खेन्दायारि खांनानै बेजोंनो जय खालामनानै गारजा फुजाखौ गामिनि रायजो राजा ज' ज' गाजा गोमजायै होनाय जायो । गारजा फुजा होनो थाखाय गंफ्रोमबो गामियावनो गावबा गाव थानसालि एबा बिफां लायफां गोनां निजोम जायगा " गारजासालि " थायो । 
 बर'कछारीफोरा गुबैयै गारजा फुजाखौ गावबा गावनि गामि आरो नखरफोराव खालाय जानायनिफ्राय एबा गाज्रि बार नांनायनिफ्राय उदां जानो आरो गामिखौ गोगो गोथार गोजोन थासारि सोमजि होनो थाखाय होनाय जायो । बर ' समाजाव बैसागु बादि मोनसे गिदिर रंजाथाय फोरबोनि उनाव बर'फोरा बैसागुआव रंजानाय - बाजानाय , खन्नाय - मोसानायफोराव न ' न ' इसिं अखं जादेर लोंदेर सुवा - सुथि जानायखाय बेखौ फोथारफिननो थाखाय बैसागुनि उनाव गारजा फुजाखौ होनाय जायो । बेनि अनगाबो बर'फोरा गारजा फुजानि गेजेरजों गाव गावनि दाय फोदोनि थाखाय इसोरनि खाथियाव निमाहा बिख'नानै लायो आरो जीउआव गोजोन थासारि सोमजिहोनो आरज गाबो । बेफोरनो बर' कछारीफोरनि सान्थौआरि सानस्रि ( Philosophy ) आरो थार आसार खान्थिनि सिनायथिनि नेरसोन । 
 गिबियावनो गारजा होनायनि सिगां गामियाव सुवा सुथि दङना गैया बेख़ौ मिथिनानै लाग्रोयो । नायबिजिरनायनि उनाव गामियाव सुवानि फोरमान मोनबायब्ला बेखौ सिगाङावनो उद्रायनायनि गेजेरजों फोथारनानै लानाय जायो । बेनि उनावसो गामिनि राइजो राजाफ्रा दौरी आरो अजा लानानै गारजा फुजाखौ नेमखान्थि बादियै गाजा गोमजा होनाय जायो । बर'फ्रा गुबैयै गारजा फुजाखौ बोसोराव खन्नै होयो , बेनिनो गिबि गारजो फुजाखौ जेद आरो आसार दानाव होनाय जायो , बे गारजाखौनो फोजावनाय एबा बासानि गारजा होननानै बुंनाय जायो । बेनि अनगायै नैथि गारजाखौ द दाननि उनाव खातिक आरो आगोन दानाव होनाय जायो । बे गारजा फुजाखौनो लक्षी गारजा ( मायनाव ) होन्नानै बुंनाय जायो । गुबैयै बर'कछारीफोरनि गेजेराव मोनजिगु रोखोमनि गारजा दङ । बेफोरनिफ्राय गारजा लानो हायो । गारजानि मुं : 
 ( 1 ) लक्षी गारजा ( 2 ) आसु गारजा ( 3 ) सेव गारजा ( 4 ) थुलसिं मुलसिं गारजा ( 5 ) दुरा गारजा ( 6 ) मावरिया गारजा ( 7 ) दसमाली गारजा ( 8 ) फिउ गारजा ( 9 ) थिया गारजा ( 10 ) दावया गारजा ( 11 ) साया गारजा ( 12 ) दान ' गारजा ( 13 ) बाराय गारजा ( 14 ) माया गारजा ( 15 ) गु गारजा ( 16 ) सिन्दुर गारजा ( 17 ) इहिउ गारजा ( 18 ) आथार ' सान्थि गारजा बायदि बायदि । 
खेराइ फुजाः - 
 खेराइ फुजाया बाथौ धोरोमनि मोनसे गोनां नागारनो हायै धोरोमारि फोरबो । दासिमबो खेराइनि बुंफुरलुखौ थि मोनसे ओेंथियाव फोरमायनो हायाखैब्लाबो गोबां सानसुमैफोरा गुबुन गुबुन बुंफुरलु होबोदों । बेयो जियानो जायामानो खोराइ फुजा गुबैयै बाथौ धोरोमनि मोनसे बाहागो । खेराइ फुजाखौ आसामनि अनगायै गुबुन गुबुन जायगाफोरावबो होनाय नुनो मोनो । बिदिनो जायगा लानानै जायगा खेराइ फुजाखौ गुबुन गुबुन मुङै मिथिनो मोनो , जेरै - त्रिपुरानि बरफ्रा खेर , कासारनि बरफ्रा