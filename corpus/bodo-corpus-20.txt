मुलुगनि जौसिन थिखिनियाव सौहैनो हानाय सुबुं समाजाव बर ' हारिखौ गोजोरथाइ ( Sustainable ) जौगाहोनो गोनांब्ला हारिनि बिथाथिखौ गोदानथिनि धाराजों सरजाबनो गोनां सम जाना फैदों । बबेखानि मुलुगाव मोनसे हारि एबा माहारिआ गावनि राव , हारिमु , थुनलाइ , समाजखान्थि , राजखान्थि बाइदि बिथिंखौ गोदानथिनि दाहारजों सरजाबहोना थावरिनो हायाब्ला मुलुगनिफ्राय आनज्रायनो गोनां जागोन । बे थागिदायाव बर ' हारिया बेसेबां सांग्रां ? बिनि फारसे मोन्दांथि गोनां बर ' सुबुं समाजा हारिनि गुवार बिथाथिखौ रैखा खालामना थांना थानायनि गोनांथिया अराय सिगां । गोदानथिनि सोलायलु बिथाथियाव सुबुं सोदोमस्रियाबो गुस्लायनो महर लायो । जाहोनाव सुबुं समाजनि गोसोयारि सानस्रिया हारिनि बिथाथि फारसे लोरबां जालांनो खाबु थायो । मोनसे हारि एबा माहारि दानो थांनायाव बिथाथि गैयै माब्लाबो जानो हाया । बर ' फोरनि गेजेराव गावखौ बर ' महरै सिनायथि होनो हानाय राव बिजों थुनलाइ हारिमु समाजखान्थि बायदि आलादायै बिथाथि दं । जेरै बर ' आइजो सिखलाफोरखौ दख'ना गान्नाय थाथिनिफ्राय बर ' आइजो सिख्ला होन्ना मोनथिनो हानाय बिथाथि हाबफानानै दं । बेफोरनि अनगायैबो मोनसे हारिनि जौगानायाव बेसातआरि हारिमुआ मुलुगआव गोहोम खोख्लैनो हानाय बिथाथिआ गोगोम । सोनाबआरै सुबुं समाजाव बेसातआरि हारिमुनि फारसे बांसिन थांखियै जौगानायलाय गुबुननि सायाव गोहोम खोख्लैनो हानाय बिथाथिबो हाबफाना दं ।