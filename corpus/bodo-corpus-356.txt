बेहायनो आंबो थाथ हैबाय । बाजारनि मानसिफ्रा जोंखौ बयबो सिनायो । सिनायनायल ' नङा मानबो खालामो । ओनसोलनि गंसेल ' गोजौ फरायसालिनि गाहाइ फोरोंगिरि महरै अांखौ मान होनायजों लोगोसे सम सम जंखायोबो । बेफोर जंखायनाय रावफ्रा गाज्रि मोन्नायनि नङा । मोजां मोन्नायनि । साफ्रोमबो नङाब्लाबो बांसिनानो बिसोर आंनि फरायसाफोरनि बिमा - बिफा । मोजां फोरोंगिरि महरैबो आंहा ओनसोलाव मुं दङ' । ओंखायनो फरायसालियाव नुजाहैनो सम मोनै खायफा बिमा बिफाफ्रा बाजार , दखानफोरावनो गावबा गाव गथ'फोरनि फरायनायनि रिजाल्टनि खबरफोरखौ लायो । सोङो । 
 आंबो जेबो साना । मोजांसो मोनो । मिथिनाय खिनिखौ बिसोरनो मिथि होयो । बोराइ बुरै सानैखौबो लोगो मोनब्ला गोबाङानो साहा दखानाव लिंनानै लाङो । फरायसालिनि खोथा सोंथ ' साहा लोंहोयो । बुंनो थाङोब्ला आंनि थाखायनो बुरैआबो बयजोंबो मान होजायो । 'बाइदेउ ' होन्नानै गाबज्रिजायो । 
 दिनैसो मानोबा गलमाल जादों । बाथ्राफ्रा उलथां - फालथां जाजोबदों । आंखौ खेर खेरायाखै 'बाइदेउ ' नि मोखां सेहेराखौ नुनानै गोबाङानो जेबो रावहोनो साहस खालामाखै । 
 गसंनाय गसंनायैनो बुरैआ ना फालांगिखौ सोंबाय 
 " मा दाम ? " 
 " फवा बाजि रां बाइदेउ ! " 
 " दे माब्रै सुलाइ - बेसेबां जायो । " 
 नाया भाङोन ना । लथ्र लथ्र आसि थाइथाम आसि थाइथामनि । जखा जखानि । साफायाव मासेयानो थोजासे । गोरान फ्राइ जाथावना । 
 जस्लं -स्लं खालामनानै आङो माब्रै ना बासिनानै होनबाय