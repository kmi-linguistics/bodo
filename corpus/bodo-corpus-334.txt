मिथिंगानि समायना सावगारिफोरा खन्थाइगिरिनि गोसोखौ बोलाङो , बेनिखायनो 'हायेननि सुफिन ' खन्थाइयाव एरैबायदि सावगारि बेरखांदों –
 " गुयार हायेन स्रां गेबें
 चोरग्दिं गोगम् हाजो थरथाम ; 
 बिखा'उ दाबोन् नारा ग'रान
 बेहेर जिं जिं शाम् गोथां । " 
 बेबायदिनो , बिथांनि खन्थाइफोराव Subjective आरो Objective बाहागोनि खन्थाइफोरा गोदान आदबै गेवलांसारदोंमोन । 'अलंबार ' आरो 'हाथर्खि - हाला ' लाइसिफोराव बिथांनि खन्थाइफोरा सेबखांजादोंमोन । 
 प्रमद चन्द्र ब्रह्म बिथांनि उनाव अलंबार मुगानि रायखांनो गोनां गुबुन सासे राफोद खन्थाइगिरियानो जादों ईशान चन्द्र मुसाहारी । बिथाङा बे मुगानि देरसिन रमान्टिक खन्थाइगिरि । बिथाङा गाबनि ' सनानि माला ' आरो 'फामि ' मुंनि गांनै खन्थाइ बिजाबखौ अलंबार मुगायावनो सोरजिलांदोंमोन । जिउ आरो खन्थाइ लिरनायनि सानस्रिफोरखौ नायनानै थुनलाइ सावरायगिरि बिथां मनरन्जन लाहारिआ ईशान मुसाहारीखौ इंराजी थुनलाइनि मुंदांखा रमान्टिक खन्थाइगिरि जन किटसजों रुजुदों । मख'नो गोनां बाथ्रादि बिबार मुगायाव बिथ'राय ओंखारनाय रमान्टिक सानस्रिया अलंबार मुगायाव ईशान मुसाहारीनि आखाइनि सोरजिजों आबुं महर मोनो । बिथांनि खन्थाइ सोरजिफ्राव गोसो थोनाय आरो मिथिंगाखौ मोजां मोन्नाय आयदायाव बांसिनै सोनारनाय नुनो मोनो । बिथांनिनो माखासे खन्थाइफोराव मिस्टिक सानस्रिखौबो मोन्नो हायो । 
 'मोनाबिलि' , ' बादारि' , 'गोसो मोब्लिब ' आरो ' सम जाबाय ' खन्थाइफ्राव बिथांनि र'मान्टिक सानस्रि आरो मिथिंगाखौ मोजां मोन्नाया बेरखांदों । 'सिमान ' खन्थाइजों मिस्टिक सानस्रि आरो 'हाजो ' खन्थाइजों