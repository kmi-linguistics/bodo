 " बाजै । अां जेबो सानैखैलै । " 
 " नंगौ । नै आगै । नोंनि हाबानि लाहार - फाहार जाखा जोब्बाय । दा माथ्र ' नों हिनजाव नायनानै मदद होनांगौल' । न'खरनिफ्राय जेबो हेंथा गैया । साबैहले जाहा - थाहा हिन्जाव हाबा लानानै संसार जानाया एफा गोरलै नङा । उनफिन सानफिन सानै - हनैसो हिन्जाव हाबा ला आगै । नङाब्ला तिरिलइ गिरि नहले हथ ' सिरि जालांगोन । माने गासैबो सिलिंखार । 
 बाजैनि बे असमीया रावनि लारिसे बाथ्रासो आंनि खर ' मेलेमाव हरखाब सौदाव हैनायसै । अां एसे गोथौवै सानगोमाना बाजैखौ बुंबाय– 
 " बाजै ! नों इयुननि थार बाथ्राखौनो बुंहरबाय । बिदिब्ला नों नोंनि मेगननि नोजोर मथै अांनो हिन्जाव लाबोदो । " 
 " बिदिया जेब्लाबो जानो हानाय नङा आगै । गावबा गाव संसार जानायनि बाथ्रा दङ । आथिखालनि सिख्लाफोरनि आखल आखुखौ हमदांना मोना । अां जायखौ होफैगोन नोंजों सान्नैसो संसार जानानै उनाव माबाफोर जालाङोब्ला । बेनि दायनिगिरिया अांनि खर'आवसो गोग्लैगोन । बेफोर अांनि जोहै जानाय नङा आगै । " 
 बाजैआ बिदि बुंनानै ब्लद ओंखार लांनायसै । आं एमाव जगोमानानै गान्दु सिङाव दोन्नाय एलबामखौ लाबोनानै गांफानि उनाव गांफा सावगारिखौ नायलांनायसै । बिदि नायलांबाय थानायावनो हांमा आरो रंगिनानि फट'खौ नुनो मोन्नायसै बिसोर सानैनि फट'खौ नायबाय थानायावनो बाजैया गाइखेर आवा फुढुंनाय गिलाससे लाबोनानै आंनि ख'थायाव हाबफैबाय । बिखौ नुनानै आं एलबामखौ एरसोहां जानायावनो आंनि आखाइनिफ्राय थांज्रेम सेख'नानै फट'खौ नायनायसै । आरो बियो आंनि मोखाङाव नायगोमानानै सोंबाय . . . ।