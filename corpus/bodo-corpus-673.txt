मोनाबिलि सम । 'दा गुज गेजेट ' मुंनि हादाबारि रादाब बिलाइ फसंथाननि सेक्रेटारि पेन्टेलेइ दियमिदिस ककिनआ गोसो होथाबनानै कारखानानि बिगोमा आरो फालांगिरि काउन्सिलनि सोद्रोमा ब्लुदिखिननि न फारसे फैगासिनो दंमोन । बेवहाय उदां फावथाइ दिन्थिनायजों लोगोसे हरनि जानाय लोंनाय , मोसानाय बायदि बायदि हाबाफारिनि लाहार फाहार खालामनाय जादों । 
 सेक्रेटारिया खुसेजोंनो बारग्लांनाय , उथुजुग आरो गावखौ लानानै गोजोन्नायाव लोहाबनानै मोनसे गोजोन इयुननि रंगिना सिमां नुबोदों लामा लामा . . . फैबाय थानायावनो गोसो सिङाव मोनसे सावगारिनि कल्पना खालामबोदों - गाव देलाला समायनायै , गावनि खेंख्रा - खेख्रि खानाइखौ नुसार होनानै मल - मल मोदोमग्राजों मोदोमफ्रु , दलर दलर गोमजोर आगानजों बलडेन्स मोसाग्रा न सिङाव हाबहैदों । बिनि सानखाबोनाया जादों - सिङाव हाबलांनानै बियो जेन माबा गोथौ सानहाबनायाव गुबुननि फारसे गोसो होनो हाया हाया दिन्थिगोन , बिनि साननाय - हनायनि दहं एबा फाफ्लि सोमावनायजों स्रा स्रा बेरखांगोन गावनि मान मर्जादा , मालायनि फारसे गोसो होआ होआ बाबांसिनै फंफा फंनैल राइलायगोन आरो गावनि मेगननि नायनायाव मेंहाबनाय , आरो गुबुनखौ हेव साननाय बेरखांगोन । फंसे रावै गावखौ 'प्रेसनि मानसि ' एबा रादाब बिलाइनि मानसि महरै दिखांगोन । बिनि सेरजों बारलांनाय आइजो आरो हौवाफोरा उन फारसे नाइफिनहरगोन गावजों गाव स्रोबस्रोब - स्राबस्राब राइलायखोमागोन - ' प्रेसनि मानसि , नायनोबो देलालाथार ! ' ' दा गुज गेजेट ' नि सेक्रेटारि हिसाबै बिनि खामानिया जादों अफिसनि बायदि बायदि थंफोरखौ फारियै साजायनानै दोननाय , रांफोरखौ खांनानै दोननाय आरो टाइप खालामग्राफोरा जाहाथे सुजुगिरिनि थाखाय थिनानै दोननायखिनिखौ रावबो लांखोमानो हाया बेखौ नोजोर लाखिनाय - बस बेफोरनोसै ! नाथाय राइजोफोरा बोरै मिथिनोदि बिनि खामानिनि सिमाया बेनो होननानै ? बिसोरनि बादिब्ला बियो रादाब बिलाइ हानजानिफ्राय फैदों , बेखायनो बियो लिरनाय खामानि मावग्रा आरो सुजुथाइनि आन्दोनि गुमुर मिथिनो गोरों मानसि । सुजुथायारि आन्दो गुमुरफोरा आइजो समाजाव बेसेदि गोहोम खोखलैनो हायो ! 
 बियो सानलांदों - बियो बै पार्टियाव ग्लाभदिया भासिलियेभनाखौ लोगो मोनथारनो हागौ । बियो गोसो सिङावनो थि खालामनानै लाखाबाय दि बिनि सेरजों बियो थांलाय - फैलाय खालामबाय थागोन । बे बायदि रायलायनायाव ओरैबादि दिन्थिगोन जेनबा बियो बिनिथिङै नायसन हराखैनो ; आरो उनथाराव जेब्ला बिनि सहायनायनि सिमाया बारगोन , गावो सिगां रायदाव हरगोन । बियो बिनो हामब्लायनाय दिन्थिगोन नाथाय गोसो होआ होआ साज्राङै , सियायनानै घरी नायनानै बुंगोन - 'उस मादि एसेबां बाथावथाव ! बेफोर माबार जोबब्ला हामथारसिगौ । हर गेजेर नांबाय नै ओजों आरो आंहा रादाब दिहुननांगौआनो दंबावो आरो माखासे रायथायबो नायनांगौ दं । ' क्लाभदियाया खर ' दिखांनानै आंखौ नायखागोन जेरै मानसिफोरा देरहासार खामफाखौ खर ' दिखांनानै नायो , बेबायदिनो । बियो अांनाव सोंनो हागौ - सिगांनि बिसानाव आइजो फावथायगिरि कृश्वकिना ब्रान्डाख्लिट्स्कायानि सोमोन्दै खहा खालामथाव बै खन्थाइखौ सोर लिरनायमोनथो ? बियो ननि सिलिंथिङै नाइग्दावनानै रहस्य