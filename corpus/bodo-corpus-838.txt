आंनि सानस्रिनि बिखायाव माबा - माबि नुदों आंनो - आं । बेखायनो दोहोरोम एबा धोरोम बे एसेबां गुवार गोथौ ओंथिगोनां जथाय सोदोब जाय सोदोबा मानसिखौ खाबथानानै लाखिनो हायो मोजां लामाजों गाज्रिनिफ्राय बेखौ लानानैनो अां एसे समखिखांदों । माखासे सानसुमै गुनि - गियानि सुबुंफोरा दोहोरोम एबा धोरोम सोदोबनि ओंथिखौ एरैहाय बिजिरनाय नुनो मोनदों - दोहोरोम दो + हो + रोम एबा धोरोम धो + रोम बेनि ओंथिया जादों दो = गोथौ , हो = गोसो होनाय , रोम = गोरोमनाय एबा मोनदांनाय । बेखायनो दोहोरोमआ जादों - गोथौ गोसो होनानै मोनदांनाय । गुबुन फारसेथिं - धो ( ध्यान ) , गोथौया सानहाबनाय , रोम गोरोमनाय एबा हमदांनाय , बेखायनो धोरोमआ जाबाय - गोथौ गोसोजों हमदांनाय । बर'फोरा दोहोरोम आरो धोरोम बे मोननै सोदोबखौबो समानै बाहायनाय नुनो मोनो आरो मोननै निबो ओंथिआ मोनसेआनो । 
 दोहोरोमाव दङ थार लामा , सैथौ आरो जाफुंसारनाय बोखौ मिथियै सुबुं गैया होननानै बुंजायो जायफोर दोहोरोमखौ थारैनो फोथायो । बुहुमाव मोननै रोखोमनि थांखि दं - मोजां - गाज्रि , उम्दै - गेदेर , दोहोरोम - दोहोरोमगैयै , सुखु - दुखु , हिनजाव - हौवा , जो - जोला , बुन्दा - बुन्दि , गोरों - रोङै , दोहोनि - गोरिब , गोजौ - गाहाय , अनसुला - नाख्रेबग्रा , गुरु - सोलोंसा , बायदि बायदि । बे मोननै थांखोनि थाखायनो संसार आरो बेखौ लानानैनो जोंनि गासैनिबो गुदि सोरजिगिरि आइ - आफा जायखौ जों बे बुहुम बिखायाव मोनबाय थायो आरो बयनिबो देरसिन लावसिन नुसमोनै हमदांसहायै गुदियानो जादों सोरगियारि इसोर बेनो जादों आइ - आफा बेनो जादों फोथांग्रा - फोथैग्रा , बेखायनो बिनिनो सोरजि माया गासै जिब - जुनादनिनो थैनाय आरो जोनोम । 
 दोहोरोमा मानसिनि गोसोखौ , देहाखौ आरो खामानिखौ मोजां लामाजों दैदेनलाङो । बेखौ बयबो दोहोरोमसुलाफोरा गोगगो - गोथारै मिथिखासै । दोहोरोमआ सासे मानसिनि इयुन जिवखौ दैदेन लांनायाव थार लामा सायखनायाव थारैनो होफाजाब होयो । जों साफ्रोमनोबो थांना थानायनि लामायाव जिवखौ दैदेन लांनोब्ला दोहोरोम नांगौ । बेखायनो अां बुंदों - नों गिबियावनो गावखौ फोथाय बिनि उनाव गुबुनखौ फोथाय , नों गिबियावनो गावनि गोरोन्थिखौ बिजिरग्रो बिनि उनाव गुबुननि गोरोन्थिखौ बिजिर आरो नों गावनो गोथारब्ला अब्ला गुबुनखौबो गोथार खालामनो हागोन । गाव मोजांब्ला बुहुमानो मोजां मानोना नों बादि सासे मोजां सुबुंजों लोगोसे गोबां सुबुङांनो मोजां जालांगोन । बेखायनो मोजां गियानखौ लानानै जेब्लायबो गुबुनजों रुजुनानै खामानि मावनो नाजानायानो मोनसे गेदेर गुन । गुबुनआ जेसेबां गाज्रि बुङामानो नोंहा जुदु थार , सैथो आरो मावफुंथाय दंब्ला बेनो नोंखौ सानसो जाफुंसारहोगोन । मानसिनि जिवा साननैनि थाखायल ' बेखायनो जिव थासेआवनो माखासे मोजां खामानिनि गोजोरजों नोंनि थांखिफोरखौ जाफुंसारहोनानै फिथाइ थाइहोनो नाजानांगौ । 
 " बुहुमाव ओरैबादि सुबुं गैया जाय सुबुंआ जिउ मोनसेआव गोरोन्थि मावफेराखै " बेखायनो मानसिजों