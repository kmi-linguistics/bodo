पेनल'नि खाथिआव थांदोंमोन । दावखा : मानोबा थांदोंमोन आदै फारिया ? बेमाफारिया : जाउलिया देवाननि सान्थ्रिफोरजों दावहा नांनो आरो जोंनि हायेन राइजोखौ सेनानै लाफिननो बृटिसनि हेफाजाब बिनो थांदोंमोन आं दावखा । दावखा : बृटिसफोरा मा बुंहरखो आदै फारिया ? बेमाफारिया : बृटिसफोरा जोंखौ हानायमानि हेफाजाब होगोन । दिनैनिफ्राय बिथांमोनहा ज'गीघ'पा खाथिआव आड्डा खालामगोन । दा आं बेवनो थानो ओंखारदों । दावखा : बृटिसफोरा जोंखौ हेफाजाब आरो मदद होनानै दावहाआव देरहाब्ला जोंनि हायेन राइजोखौ सेनानै लायाथ ' आदै फारिया ? बेमाफारिया : आं थासान्दि बेयो जानो हाया । जाहोआ । बृटिसफोरा दावहायाव ल'सो जोंखौ मदद होगोन । बेनि उनाव हायेन राइजोखौ जोंनो नागारनानै होगोन । जों जोंनि बर' राइजो खालामना लानो हागोन । दावखा : नाथाय जों मिथिनायाव बृटिसफोरा कासार जिल्लाखौ बोलो आरो सोलो बाहायनानै गावसिनि राइजो खालामना लाबाय । जोंनि हायेनावबो बिदि जाब्लासो आदै फारिया । बेमाफारिया : बेफोर उन्नि बाथ्रा दावखा । गासैबो सानै हयैनो अां आगान सुरदों । सुखौ सुजोंसो खायखनांगौ । जोंनि बावथि गामि , आंनि न' - बां सावना लोगोसे फोरजाफोरखौ साजा होनायनि खिथेर हगारनांगौ जाउलिया देवाननि सायाव । बिनि हायेन राइजोखौ सेना लाथारनांगौ । दावखा आं नोंखौ फोथासनानै नोंनि आखायाव आंनि बिसि फिसा , दाहोना , बान्दि गासैबो दनलांनाय जानोसै । दावखा : दे आदै । जागोन । बेमाफारिया : खोनादों , बे लांसुनियाआ हाग्रा - बंग्रा , हाजो - हाला सिखिरिखौ नागिरगासिनो दं होन्ना । नाथाय संनो हानाय नङा । मोनहोनाय जानाय नङा । दावखा , सिखिरिखौ रैखाथि होनाय आरो जाउलियानिफ्राय सिखिरिखौ रैखा खालामनायनि बिबानाबो नोंनावनो थाबाय । अां फैबाय