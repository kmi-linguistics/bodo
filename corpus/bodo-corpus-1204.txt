सिखिरि : नाथाय बोरै ? बेमाफारिया : अां मैदेर आरो गरायनि राहा खालामबाय । न'खरनि दाहोना रुवाथिफोरा मुवा बेसादफोरखौ दिहुनंदोंसै [ बे समावनो देवबारिया लिंग्रि लिंग्रि फैना बुङो । ] देवबारि : जोंसो मैदेर गरायजों जिउ लाना खारखोमालांनोसै - नाथाय गामिनि गोरिब गुन्द्राफोरा मा राहायै खारना ग'नो ? बेमाफारिया : बिसोर गावसोरनि राहाखौ खालामगोन देवबारि । सिखिरि आइ , बाथ्रा रायज्लायनायनि सम गैला । गोख्रै आइ सिखिरि , गोख्रै । देवबारि : आंखौ बेवनो नागारलां । आं बेवनो थैगोन । अां न' - बां गारना थांनो गोसो गैया । बेमाफारिया : [ रागाजों बुङो ] रावबो थालांनो मोना । मिथिखा । [ गोख्रै सिङाव हाबलाङो आरो दान्दिसे उनाव सुइटकेस लाना ओंखारबोनो बुङो ] , सिखिरि ! बे सुइटकेसआव गांसे लेखाबिलाइ दोनदोंमोन आं । मा जाखो ? सिखिरि : अां आदा जाउलियानि सान्थ्रिफोरनि आखायाव हरबाय । बेमाफारिया : मा ? बोरै मोनखो ? देवबारि : अां दिहुन्ना हरदों । नों दोन्नायखौ अां नुदोंमोन । बेमाफारिया : बिमा - फिसा नोंसोर लोगो नांना आंखौ थगायाखैथ' ? सिखिरि : आफाया नंखाय नंदोंब्ला नैबे लाइजामखौ नाइदो । [ गांसे लाइजाम दिहुन्ना बेमाफारियानो होयो । बेमाफारियाआ आजावो आरो हाखु - दाखु फरायो । ] मानाव गेदर बेमाफारिया , खुलुमबाय । लाइजाम दैबायग्रा आंनि सान्थ्रि सादोरसिं आरो रुपसिंनि आखायाव आंनि नोंथांनो दोन्नो होनाय ' सनद'खौ मोजाङै मोजां गथायनो थाखाय खावलायनाय जाबाय । बेनो नोंथांनि खाथियाव जोबथा आर'ज । बे आर'जखौ गनायाब्ला बोलो बाहायनाब्लाबो ' सनद'खौ लाबोनाय जागोन । एसेनोसै । - - नोंथांनि जाउलिया मेस