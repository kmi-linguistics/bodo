बिथांनि लिडारसिप कुवालिटि आरो दाजाबारि नोजोरनि मोनसे बिदिन्थि होयोब्ला राइजो राजा गेदेर गोलाव नोंथांमोनहा बिथांनि राफोद आरो गेदेमा पार्सनेलिटिनि बाथ्राखौ मोजाङै हमदां सिननो हागोन । बे बाथ्राखौ अां ब्रह्म बिथांनि सोमोन्दै लिरनाय असमीया लिरबिदाङाव मख'दों । जाथाइया जाहैबाय थुनलाइ आफादनि बागानपारा जथुम्मानि समनि । जों बयबो मिबथिगौ बे समा बेसे ढुंहाव - हाव मोन । गिलु बालुमोन । बैदिन खालि बेलासि समाव खन्थाइगिरि जथुमनि उनाव जारिमिनारि आयदानि सावराय मेल सोलिगासिनो दंमोन । बे समावनो हरखाब गुलि बेरनाय खोनानो मोनबाय । थान्दै मेल जथुमग्रा हल थिंजानिफ्राय । गुलिनि सोदोब खोनानानै राइजो राजाफोरा सेरखाय फेरखाय खारनो हमबाय । सावराय मेलाव मेल खोनासंनाय राइजोफ्राबो सेरखाय फेरखाय जानो हमबाय आरो दसे पेन्डाला लान्दां जाबाय । नाथाय जौसाङाव जों अब्लाबो सावराय मेलनि बाहागो लाग्रा , रेबबिदां फरायगिरि आरो गुबुन गुबुन आलासिफोरा जिरायनानै दंमोन । बे समावनो आफादगिरि बिनेश्वर ब्रह्मआ गसंनानै माइकनि सेराव थांबाय आरो राइजो राजाफोरखौ साहस होनो नाजाबाय । दागि , दाखार होनना बुंबाय । बै समनि दावराव थासारिनि सायाव आरो गोजोन लाखिनांगौनि गोनांथिनि सोमोन्दै गोबां सम बिबुंथि होबाय । लासै लासै राइजो राजाफ्रा पेन्देल सिङाव जिराय फैफिनबाय आरो मोसानाय मुसुरनायनि उनाव मेला जागाय फिनबाय । थुनलाइ आफादनि आफादगिरि महरै ब्रह्म बिथाङा सासे थुनलाइनि बाइजोनि सुबुं ( non literary personality ) मोन नामा ? बिथांनि जिउ समावनो बिब्दि अजद देखांनाय खोनानोमोन्दोंमोन । सोरबा सोरबा रायज्लाय खुमानाय खोनानो मोंन्दोंमोन सासे थुनलाइजों लोब्बा गैयि , सासे थुनलाइगिरि नङिमानसिया आफादगिरि जाबाय होननानै । नाथाय बे अजदा बेसे गनायथाव बेसो साननो गोनां बाथ्रा । अां बेनि बागै गुबुन लिरबिदाङाव सावरायबाय । जोंनि बारग ' आफादगिरिफोरनि मादाव बांसिनानो थुनलाइ सोरजिगिरि आरो गागि लिरगिरि । बिथांमोननि मादाव रामदास बसुमतारि बायदि रोंग'सा पंडितबो दंमोन । नाथाय बयबो गिबि सिरिनि थुनलाइगिरि बेखौ बुंनो थाङोब्ला गोरोन्थि जागोन आरो बेखौ लानानै दान्थे बिदान्थेआव थांनायाबो गोरोन्थि जागोन । रुंसारि ब्रह्म बिथाङा सासे थुनलाइ आफादनि आफादगिरि आरो समाज बेंगिरि ल ' नङा , सासे राफोद थुनलाइगिरिबो । बिथांनि थुनलाइ सोरजि आरो रादाब बिलाइयाव लिरलांनाय लिरबिदां फोरानो बेनि रोखा बिदिन्थि । बिथांनि थुनलाइ सोरजि होनोब्ला आंनि गामि भातारमारि , आइनि आरज , बारदै सिख्ला – बे गांथाम बिजाबनि बाथ्राखौनो जों मिबथिनो मोनो । बेफोरनि अनगायैबो गोबां लिरबिदां , खन्थाइ बिथाङा लिरना गालांदों । मुंख्लं बिनेश्वर ब्रह्मनि मावथाइ आरो सानथौ बिजाबाव बेनि बिदिन्थि दं । आफादगिरि महरैल ' नङा , सासे हारि मोजां मोनग्रा आरो दैदेनगिरि महरै बिथांहा मोनसे सिमां दंमोन । नों अां बयहाबो मोनफा नङा मोनफा सिमां थायो । नाथाय बिथांनि सिमाङा जोंनिफ्राय आलादा । जों सिमां नुयो नाथाय बे सिमांखौ मोगथां महराव नुनो थाखाय हांखुर नोंबाङा । जोंनि सिमांखौ मोगथां महर होनो जेरैबादि गोसो गुदुं जानानै खामानियाव नांथाबनांगौ जों बिब्दि नांथाबनो हाया । रुंसारि ब्रह्म बिथांनि बेलायाव बे बाथ्राया गुबुननिख्रुइ आलादा । बिथांनि सिमां नुनायनि आखुथाइया गुबुननि सिमां नुनायनि आखुथाइनिफ्राय आलादा । मानोना बिथांनि सिमाङा लांदां नख्राङाव बिबार बारहोनायनि नङा , मोगथां जिउआवनो गंसे गोजोन , समायना बुहुम सोरजिनाय । बर'फोरनि राव थुनलाइ हारिमु जौगाहोनो हानाय गंसे उदां हादोर सोरजिनाय । बिथाङा सिमां नुदोंमोन गासै बर ' फोलेरनि सुबुंफोरखौ ज ' खालामनानै मोनसे गेदेमा बड ' मास्टार रेस दानायनि । बे सिमांफोरखौ मोगथां महर होनो थाखाय बिथाङा जेब्लाबो गोसो गुदुं जानानै मेंरोङै जासे , सानखौ सान हरखौ हर बुङबालानो खामानियाव बारसोमदोंमोन । गावजों लोगोसे लोगो मावथि , बिबानगिरि , थुनलाइगिरिफोरखौ खारफा होदोंमोन । बिथाङानो जादों मुंख्लं , सुबुंथिनि थान्दै बिनेश्वर ब्रह्म । बिथाङा गुबुन दैदेनगिरि बादिनो सासे मावफुं , राफोद आरो अराय साग्रिद दैदेनगिरि । नाथाय बेनि गेजेरावनो बिथाङा गावनि माखासे आखुथाइ , खामानि मावनाय आदब आरो गोख्रों पार्सनेलिटिनि थाखाय गुबुनफोरनिख्रुइ आलादा । गावनि आंगो गुनजों सिनाय जानाय सासे मावथि जोहोलाउ ।