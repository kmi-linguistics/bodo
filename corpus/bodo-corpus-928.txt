ओंखारो । जिउ आरो खन्थाइ सानस्रियाव इसान मोसाहारिखौ इंराजि रमान्टिक खन्थाइगिरि जन कीतसजों रुजु जायो । ( Page No . 46 ) बुहुमा जेसेबां समायना बेनिख्रुइबो गोसो सिंनि मेगनजों नायनो रोङोब्ला आरोबोव समायनासिन नुयो । सासे राफोद खन्थाइगिरि महरै इसान मोसाहारिया सोदोब आरो बाथ्रानि रोजोबथायजों सुबुं जिउनि माखासे गुबै गुदि बिथिंफोरनि फारसे साननायनि खराग जगायनानै फरायगिरिफोरनि गोसोखौ बैफोर बाथ्राजोंनो सानस्रिनि लैथोआव लोहाब हादोंमोन । बिनिखायनो खन्थाइगिरि सावरायगिरि ब्रजेन्द्र कुमार ब्रह्माआ गावनि लिरनाय नोजोर आरो सानस्रि ( 1994 ) बिजाबआव बिथांखौ बाख्नायनानै बुंलांदों - गुबै बाथ्राया जादों - गुबुनफोरनिख्रुइ इसान मोसाहारिया साग्रां गोसोयै रमान्टिक खन्थाइ सोरजिदों । बिनि गोहोमा गोथौ आरो गुवारमोन , जायनि जाउनाव मुं मिथिनाय मिथियै गोबां रमान्टिक खन्थाइगिरिनि जोनोम जादोंमोन मोनसे नक्षत्रखौ गेजेराव लानानै माखासे ग्रह गिदिंनाय बादि । बिनिखायनो दिनैबो बर ' थुनलाइआव रमान्टिक खन्थाइनि बाथ्रा सावरायब्ला ईसान मोसाहारिनि मुङानो गिबि गोसोआव फैग्रोयो । ( Page No . 138 ) लिरगिरि आरो सावरायगिरि ड० अनिल बर आ गावनि गोदान बर ' थुनलाइ ( 2003 ) बिजाबआव लिरलांदो - अलंबार मुगानि साबसिन खन्थाइगिरिया जादों इसान मोसाहारि आरो प्रमद चन्द्र ब्रह्म । इसान मोसाहारिआ साबसिन बर ' रमान्टिक खन्थाइगिरि । मोसाहारिया बर ' रमान्टिक खन्थाइनि मखजाथवसिन सुंथागिरि । ( Page 15 ) । बर ' थुनलाइआव जोनोम बुब्लिनिफ्रायनो रमान्टिक आरो क्लासिकेल खन्थाइफोर जोनोम जानाय नुनो मोनो । सरासनस्रायै , क्लासिकेल थुनलाइफोरा गोख्रों नेमखान्थि आरो आब्रुथि गोनां । नाथाय रमान्टिक थुनलाइआ बिनि उल्था । बर'नि बिबार मुगायाव जाय खन्थाइगिरिफोरा रमान्टिक सानस्रिनि खन्थाइफोर सोरजिदोंमोन बिथांमोननि बाथ्रा आरो सानस्रिनि रुजुनायाव इसान मोसाहारिनि खन्थाइनि सानस्रिया रुजुजाया होननानै रावबिगियानगिरि आरो सावरायगिरि प्रफेसार मधुराम बर'आ गाव लिरनाय " The History of Boro literature " बिजाबआव एरै मख'दों " Ishan Mushahary as another main contributor of poems bearing romantic ideals unparalleled in theme and attitude " . ( Page No . 61 ) थुनलाइ बिजिरगिरि राखाव बसुमतारिआ गावनि थुनलाइ बिजिरनाय ( 1994 ) बिजाबआव इसान मोसाहारिखौ बारसे बिबारजों रुजुनानै एरै फोरमायदों - बियो जाबाय अलंबार हाथर्खि हालानि बारसे बर ' थुनलाइनि समायनासिन बिबार । बिथाङ आरोबाव बुंबावदोंदि , बिथाङा बर ' हारिनि दोंसे सनानि लु जेरै कलेरिज , वार्डसवर्थ , स्यालि , कीट्स मोनहा इंराजि थुनलाइनि दौलद । मुश्री गुणेश्वर मोसाहारिनि रावआव - अलंबार मुगानि गिदिर खन्थाइ बिहोमाया जादों इसान मोसाहारिनि सनानि माला । सनानि मालाया थरसे सनानि फिथर बादि । बेयावनो गिबि बर ' रमान्टिक खन्थाइनि बोहैथिया ओंखारजेनग्रोयो । ( थुनलाइ बिजिरनाय , 1993 ) । नैजि जौथायनि नैजि जिथायाव बर ' थुनलाइआ जुरि जेननायनिफ्राय बर ' थुनलाइआव इसान मोसाहारिआ अलंबार मुगानि थोरैनो मोनसे ।