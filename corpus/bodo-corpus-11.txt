 रोखोम जाबसिन्नाय सिनायथि । बेखौ बयबो गनायलायनानै नाजावोब्ला बेखौनो नितिगत आदर्श बुंनाय जायो । नाथाय बेखौ नाजावैयाबो नितिगत मोन्थाय , जायखौ रावबो दाननो हाया । नितिगत आदर्श आरो नितिगत मोन्थाइनि गेजेराव गुवार फाराख दङ' । आदर्शआ बयबो गनायलायनानै लानाय सानस्रि जेराव कम्प्रमाइज एबा गोरोबलायनाय दङ ' । मोन्थाइआ मोनसे खान्थि थादेरनाय आयदा जेराव न्याय आरो बेनि थाखाय जुजिनायनि सोंलु दंदेरो । 
 जेब्ला मोनसे हारि एबा समाजाव आफादनि जोनोम जायो अब्लानो मोनथायनि ओंथियाव माखासे सोलायनाय बिजिरथि फैयो । बयबो सुबुङानो गावबा गावनि सान्नाय आरो बिबुंथि थायो । रोखोमसे सानस्रिनि मानसिफोरा बेखौनो जुथायनानै गावसोरखौनो आफाद हिसाबै गोहो खालामनानै लायो । बे गोहोआ जेब्ला गोहोमसालि जालांगोन अब्लानो बेखौ फेहेरलांनायनि हाबा फारिबो फैयो । जेब्लानो गाव गावनि गोहोमखौ फेहेरलांनायनि हाबा फारि फैयो अब्लानो गुबुन गुबुन आफादफोरनि गेजेराव गोहोमनि सौग्रावलायनाया सोमजियो । बेखौनो माब्लाबा आदर्शनि , माब्लाबा सानस्रि नि एबा माब्लाबा नितिनि थाखाय सौग्रावलायनायनि मुं होनाय जायो । जेब्लानो मानसिफोरा आफादनि सिनायथिजों मिथिजानो नाजायो अब्लानो नाथाय सासे सासे सुबुंनि सिनायथिफोरा नुजायै जालाङो । बे बेलायाव हारिनि सिनायथि आरो गाव गावनि सिनायथिनि गेजेरावनो दोंन्नानै जों जोंखौनो नायजायो । जोंनि सिनायथिया मानसि हिसाबै माबा मोनसे आरो हारि एबा आफाद हिसाबै बबेबा फरायसा आफाद , थुनलाइ आफाद एबा आइजो आफाद । नाथाय बेनि गेजेरावनो माखासे गोहोमसालि सुबुंफ्रा बिबानजों मिथिजायो जेरै आफादगिरि एबा नेहाथारि ।