जेब्लानो बर ' राव जौगाखांनाय आरो बर ' थुनलाइनि जोनोम आरो जाखारखांनायनि सोमोन्दै सावरायनो थाङो अब्लानो जोंनि गोसोयाव जाखांफैयो बर ' लाइसि आरो खौरां बिलाइनि बाथ्राफोरा । नैजि जौथाइनि गिबि बाहागोयाव गोमालांनो हमनाय बर ' राव आरो गोदोसोनाय बर ' माहारिखौ फोजाखांफिननो थाखाय जाय बर'साफोरा हारियारि सानस्रिनि जावरिखांनाय हाबा मावनांगौ दंसै होननानै सानदोंमोन , बिसोरो बर ' रावखौ लिरनाय महर होनाय आरो बर ' रावनि लाइसि दिहुननायखौनो बयनिख्रुइबो गोनांथि मोनदांग्रोदोंमोन । मोनसे गोग्लैसोनाय रावखौ गोजोरथि दालांनांगौनि थाखाय बै बर'साफोरनि नोजोरा थार दाजाबथाय साननायनि ( positive thinking ) दाहारमोन । बेवनो मख'नांगोनदि बर'नि गिबिसिन लाइसि बिबार ( 1924 ) खौ जोनोम होनो रोङामोनब्ला बर ' माहारिनि हारियारि सानस्रिनि जुजिजेननाया गोरोन्थि लामाजोंनो धाहाल जालांगौमोन । मानो होनोब्ला बै समसिमहालागै बर'नि राव आरो हारिमुनि सानस्रिया असमीया इजिम आरो बांला इजिमजों गावनो गाव गोरोबफालांनायनि गोख्रों लामा लानो हमबायमोन । बर ' माहारिनि थाखायनो बर ' राव आरो हारिमुवा गोनांथि दंना गैला बेयो बर'फोरनि गेजेरावबो बांसिनै दानख'थाय ( negative ) साननाय फार्से गंग्लायनाय सफैबायमोन । बेवहायनो बिबार लाइसिखौ गोख्रोङै बर ' माहारिनि राव आरो थुनलाइ जाखांनायनि बाख्नायथावसिन बिमुं हिसाबै लायोब्लाबो नाथाय गुबुनथिं बेबो बै दानख'थाय साननायनिफ्राय गुबुन जानो हायाखैमोन होननांगोन । बेनिनो मोनसे रोखा दिन्थिया जाबाय – बिबारआ बर ' राव आरो थुनलाइ जाखांनायनि जि सानस्रि लानानै जोनोम मोनदोंमोन - बेनि उननि बिसानफोरा बे मोनदांथिखौ हमथानानै लाखिहैनो हायाखैमोन । दानथामारि बिबार लाइसिया बोसोरनै जोरदोंमोन । बिबारनि मोन दाइन बिसानखौ मोननो हायो । बेनिनो उननि द , स्नि , दाइन बिसानाव बर ' रावनि मोनसेबो लिरबिदां गैया । 
 अदेबानि , जों बिबार लाइसिखौ बर ' राव जाखारफिननाय आरो थुनलाइ जाखांबोनायनि गिबि माइल खुन्थिया हिसाबै गनायथिनो हागौ । बेनिनो मोनसे गाहाइ जाहोना जाबाय - बियो गावनि बिमा रावखौ हमथानांगौनि फार्से बर'फोरनि गेजेराव थुलुंगा आरो फोथायनाय लाबोदोंमोन । बेनिनो गोहोमाव प्रम'द चन्द्र ब्रह्मआ बर ' रावनि गुबुन लाइसि दिहुननो साहस मोनदोंमोन आरो इसान चन्द्र मोसाहारिमोन बादि गोबां बर ' लाइमोनफोरा गावनि बिमा रावजों थुनलाइ सोरजिनो सिगांबोनो हादोंमोन । 
 आथिखालाव लाइसि आरो खौरां बिलाइफोरा सुबुंफोरनि गेजेराव फोसावदिंनाय जगाजगनि गोख्रोंसिन बिजों हिसाबै गायसन जाबाय । मोनसे माहारिनि रावखौ मान गोनां खालामनाय , सोलोंथाइ , गियान आरो मोनथिगोनांफोरखौ आर्जिनायनि फार्से लाइसि आरो खौरां बिलाइफोरा गाहाइ बिफाव लाबोगासिनो दंसै । बर'फोराबो बेनि फार्से नोजोर लाबोनो रोंनायावनो आथिखालनि रावनि जौगाखांनाय आरो थुनलाइ सोरजिथाइनि थासारिखौ मोनगासिनो दं होननांगोन । 
 बर'फोरनि गेजेराव माबोरै आरो मा बिथिङा लाइसि आरो खौरां बिलाइफोरखौ दिहुननो साहस जगायदोंमोन बेखौ सावरायनो थांनायनि सिगां लाइसि आरो खौरां