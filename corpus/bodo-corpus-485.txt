गयारीया हाथाय मानजिगासिनो दंमोन । आंखौ नुग्रोमोना हाखु दाखु मोखां , आथिं आखाइ सुनानै आंनि खाथियाव फैनानै सोंफैबाय । अां खिन्थाबाय । 
 खाफालाव बिराद गाज्रि बार सनदेरबाय आदै । मा खालामनो थालेरखौ सुंब्ला फिथाइ मोनजायो , मानसिखौ निदान सुंब्ला बदनामसो मोनो । दान खावसेनि बारा जाबाय खोमा । बै दहलाफारा गामिनि बुदिरामनि फिसाला दुइसिनआ जोबोद गोब्राब लोमजानायमोन । बिलिफां मुगासे उन्दुफुनाय समाव आंखौ फोजानानै लांफैबाय आंबो थांनानै नायबाय । मानसिया गोब्राबानोमार । आथिं आखाइ दांनायननै नायबाय सुहाब जोबनाय । मेगनाव बेरलाव बेरलाव खुगा ब्लां ब्लां । मोजाङै सिन्था खालामबाय अां हाथावनि अबस्था गैला । थेवबो खुथार खुथार खावलायनायलाय , बोराइ बाथौनि दहाय लानानै खामानिखौ मावबाय माने बाथौआव रायसनबाय , दै सान्थि एसे दौनायनि उनाव एसे मोजां जासिगोन बायदि नुनायखाय हामलांसिगोन सान्नानै नआव फैबाय आङो । ओइदिनखालि बेलासि बेलासि मानसिया थैबायनो । जाथायखौ सासे मानसिया खिन्थाब्ला आंबो बुंफ्रांगारलायबाय । 
 : " थैनांगौ दंब्ला सोर दाक्टार सोर अजा हानोब्रा । " 
 अां खिन्थानाय गासै जाथायखौ लिरनानै लाखिजोबदों नेहाथारी बाबुआ । माबा माबि बाथ्रा राइज्लायनायनि उनाव बियो अांखौ अजा ओंखारनायखौ बादा होयो । 
 सप्थासे उनाव बिसारा जामारबाय । दहलापारा गामिनि बुदिरामनाव सोंगोरनाय जायो । बियो बुडो : 
 : " जे मानगोनां गावबुरा , ABSU नि आफादगिरि नेहाथारी मानाव गेदेतफोर आरो राइजो राजाफोर । आंनि फिसाला दुइसिना थांनाय 20 दिनसोनि सिगाङाव थैनानै थांबाय । नाथाय बिनि थैनाया ओरैनो बेमार आजारजों नङा मानोना बिखौ फाहामनो जों गोबां डाक्टर ओजा लाइदों , गोबां मोदाय दावदाय होदों थेवबो हामाखै । बेनि खारना बेनोदि आंनि फिसाखौ लखब ओजायानो रायदों , जायनि थाखाय गोबां डाक्टर अजा हमब्लाबो रांसो बेखार खरसा जादों । अनेक बार नाइखांहैदों बे अजाखौनो बुंहरदों , थैनायनि उनावबो खेबसे नाइखांहै बावदों बेवबो बे अजाखौ बुदों । बिनिखायनो राइजो राजाफोरनि सिगाङाव आं बेखौनो आरज गाबो जाहाते आं मानाव गेदेत बिथांमोननिफ्राय बेनि सु बिसारखौ मोनो । " 
 बेनि उनाव अांनाव सोङो । आङो नेहाथारी बाबुनो खिन्थानाय जाथाइखौ बुंफिनो । बयबो आंनि सायाव बुनो , जोनो , देथारनो , फबनो जुगुमनाय अां खोनायो । अां सानखोमायो - हे , आफा आनान गसाइ बाथौ बोराइ अांखौ गुबुननि निदानाव बासायनो नों सोरजिदोंब्ला दिनै आंनि निदानाव नों मा खालामगोन ? जाय जाय आंखौ थैनायनि जुलुमाव खोलैदों बिसोर गावसोरनो मिथिया आनान गोसाइआ सोर ? बोराइ बाथौआ सोर ? धोरोमा मा ? अन्नानै सिनायनो बोर हो आफा , बिसोरखौ फोरों गावनि असे आंगोनि गुबै धोरोमखौ बुजिथों । अब्लासो बुजिगोन गावखौ , मालायखौ , धोरोमखौ , हारिखौ आरो नों बोराइ बाथौखौ । अब्लासो सैथोआ फैगोन , धोरोमा जै जागोन अांगो धोहोरोम रैखा मोनगोन । 
 मेलाव गोबां मानसि बिबुंथि लानायनि उनाव अां खोनाबाय गासैबो दायनानि गोब्राब जुलुमाव आंखौ खोलैबाय । न ' बां बुसिनानै होखारनायनि थांखि लाहां जानायाव ABSU नि नेहाथारी दावहारु गयारीया गसंनानै बुंबाय ।