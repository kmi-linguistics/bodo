हायाखिसै । जादु गोरों गोमोसा बोराइसो सानगारबाय । 
 सिब्राइनि हायना गोनां महर - मुश्रीखौ नुनानै गुफुरसा दौरिफोरनि हिन्जावफोरा बयबो मोननो थाखै गोसो - थोनायसै । दौरिफोरा गाव - गावनि हिन्जावफोरनि बिदि आखल - आखुफोरखौ नुनानै सिब्राइनि सायाव रागा आरो खुद्रिसिनासै । गुफुरसा दौररिफोरा सिब्राइनि भाव लाग्रा गोमोसा बोराइखौ फोजोबस्रांनो थाखै बरमा एबा ब्रह्मानि सेराव बोलो गोरा मोसा मासे दैथाय हरनांगौनि जुनै आर'ज बिनायसै । दौरिफोरनि आर'ज लेखा बरमाया बाउसालिनि जज्ञ होनाय अरनि ब्लाउ - ब्लाउ जोंनाय अरनिफ्रायनो बोलो गोरा गिथाव - बाथाव मोसा मासे सोमजिहोनायसै । बोलो गोरा मोसायाबो गिलु - बालु सोगोमबायनो हमबाय । गुफुरसा दौरिफोरा मोसानि सिगाङाव आर'ज बिना फोरमायो - - हे ! बरमानि गोहोजों सोमजिनाय मोसा , जोंनि बे बाउसालियाव सिब्राइनि भाव लानाय सासे गोमोसा सुबुं बोराइ दङ' । बियो जि - जोम जेबो गाना । बियो फैनानै जोंनि बाउसालिखौ खालाय - दैफोन खालामफैबाय । बे बाउसालीया बरमानिसो बाउसालि । नंखाय - बाखाय गोमो सुबुं जानानैबो बियो जोंनि बाउसालियाव फैनो इसेबो गिथारा । हे ! हाग्रानि राजा नों गोराखा , बरमानि गाहोजों बे गोमोसा सिब्राइखौ गोथाङै - गोथां मन'नानै गुफुरसाफोरनि मान - इजतखौ लाखिदो होन्नानै सिब्राइखौ दिन्थिना होयो । बे बाइदि गाबख'नाय मोननानै बरमानि गोहोजों सोमजिनाय थिफुद्ला मोसाया गिख्रंथाव महरजों हां - हां खुगा सिनानै सिब्राइखौ अरथारनो होसोलांनायसै । सिब्राइआ बे फावखौ नुनानै बोराबखांबाय आरो रागाजों सोगोमखांना थिफुद्ला मोसाखौ हमनानै आगसि आखायनि आसि बिजौनि आसुगुरजों मोसानि बिगुरखौ खुनानै गामसा सो गान्नानै लानायसै । सिब्राइनि एबा महादेउआ देरहानायनि दम्बरुखौ खथ्रं - खथ्रं दामनायसै । - - गुफुरसा दौरिफोर गोमोसा सिब्राइनि गोहोखौ नुनानै बिखौ फोजोबनायनि गुबुन मोनसे राहा सानखांनो हमबावनायसै । बिसोरनि सान्नायाव गोमोसा सिब्राइखौ जेरै हागौ एरै साजा हाथारगोनखि होथारगोन । बिदि सान्नानै गुफुरसा दौरिफोरा गावसोरनि बाउसालियाव अर मोदाय एबा बरमानि सेराव मोन्थोर आवरायना बे बाराव बिनायसै बिषगोनां फिथिगम जिबौ दैथायहरनांगौ होन्ना । गुफुरसा दौरिफोरनि आर'जाव खुसि जानानै बावसालीनि ब्लाउ– ब्लाउ जोंनाय जज्ञनि अरनिफ्रायनो सान्थ्र ' हायि गिलुबालु जिबौ गोसोमा लेवला - सेवला ओंखारबोनायसै । अरखि बाइदि थैमा महरनि गोहोगोरा फिथिगम जिबौफोरखौ नुनानै दौरिफोरा जोबोद खुसिजों जिबौ हान्जानि सेराव गोमोसा सिब्राइखौ सौथारनांगौ होननानै आर'ज बिनायसै । बिदिनो दौरिफोरनि आर'ज बिनाय लेखा जिबौफोरा सालाइ सोलास्लिब - सोलास्लिब गोमोसा सिब्राइखौ सौथारनो फारा - फारि होसोलांनायसै । दुथां गुफुरसा दौरिफोरनि थिन्नाय लेखा मुलुगनि गाहाय गुदि सिब्राइआ जिबौफोरजों सौथारनो बेंखनजानायाव गोसोजों गोसो रागा आरो खुद्रिनायजों बारासिन जाबाय । नाथाय बिखौदि रावबो फेजेन्नो हाया बे बाथ्राखौ रावबो मिथिया । खुद्रिनाय आरो रागाजों दुथां जिबौफोरखौ आखायजो हमख्रुबजोबनानै सिब्राइआ गोदोनायावसो माला बाइदि फानफबना गान्नासो लाबाय । जिबौफोरा गोदनायाव फनफबजाना सालाइल ' लिल्लौ - लिल्लौ थानांनायसै आजायफोर जिबौआ सिब्राइखौ सौदोंमोन बिसोर गावसोरनो लल्ला - लल्लि सलादें दुब्ला थैनांनायसै । गोदोनायाव माला बाइदि जिबौ आरो मोसा बिगुरननि गामसा गान्नायखौ नुनानै गुफुरसा दौरिफोरा गिग्लुंनो हमबाय , जेरै दंफां - लाइफांनि बिलाइफोर बारजों मावग्लुङो बिदिनो बिसोरनि आथिं - आखाइ , बिखा - बिख्लो गिनानै मावग्लुंजोबनायसै । गुफुरसा दौरिफोरा , गोदानै सानबावनायसै , गोमोसा सिब्राइखौ फोजोबनायनि राहाखौ । बे खेबाव बरमानि सेराव आर'ज बिनायसै सख्ल' - बख्ल ' बोलो गोरा मोसौ बलद मासे दैथैयहरनो । बिसोरनि सिबिनायनि थांखिखौ मिथिनानै मोन्ना बरमायाबो जज्ञनि अरनिफ्रानो मासे सख्ल' -बख्ल ' बोलो गोरा गं मेना मोसौ बलद