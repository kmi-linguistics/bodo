गया , मथुरा , बृन्दाबन , अमृतसर , मक्का , मदिना , जेरुजालेम बायदि गोथार एबा निस्थार थावनि नागिरना फोन मोननो रां - रुफा बाहायनो गोनां जाया । नख'रनि बाथौ थामहिनबा सिजौ गुदियाव गावखौ बाउनायनि गेजेरजों गासै थांखि आरो हाबाफारिखौ मावफुंजोबनो हायो । रोजा - रोजा , लाख - लाख रां खरसा जानायनिफ्राय बाथौ सिबियारिया रेहाय मोन्दों । बेनि अनगायैबो गाव - गावनि नख'राव बाथौ थानसालि लुनो हायाब्लाबो गामिआव एबा बियाव गौथुमनि ज'यै लुनाय बाथौ थानसालिआव गोथार मंगलबारखालि बाथौ खुलुमनाय सिबिनायनि गेजेरजों गोबां रां - रुफा बाहायनायनिफ्राय रेहाय मोन्दों । बेफोरनि गेजेरजों निखावरि रान्दि - दुखिआबो गोसो गोथारै , गोजोन आरो सिबिनाय बाउनायनि खाबु मोनो । बेनि जाउनाव गावजों गाव अनलाइनाय सिबिनाय बराइनाय गोरबो लाना बाथौ दोहोरोम सिबिनो आरो खुलुमनो राहा -लामा मोनो ।