नङाब्ला रोनखौनो नांगोन , जीउनि देरहासार फिरफिला बिरहोगोन । महाजोनफोरनिफ्राय मोन्नांगौखौ सादिनायावबो होआब्ला रोन होनायनि अनगायै जेबो राहा गैया । खन्थाइगिरिया बेनिफारसे गिनानै थायाखै - दै बानायाव गेरेब जानानै दाहोना रुवाथि थानांगौ जानांनाय गासैखौबो खौसेयै जांख्रिखांनो थुलुंगा आरो फुंखा होदों । बे खन्थाइनि गेजेरजों खन्थाइगिरिनि गोख्रों सानखांथिया रोखायै बेरखांदों । बिब्दिनो लोगोनो मुंनि खन्थायावबो सुबुं समाजनि थै सोबग्रा , सुसिनानै जाग्राफोरनि हेंथायै सेखा , खासि , हाथुरि लाना दावहा नांनो थाखाय थियारि जानो लोगोफोरनिसिम खावलायदों । आथिखाल सुबुं समाजाव बिसोरनि ( थै सोबग्रा , सुसिनानै जाग्रा ) हेंथायै गसंथिब्लानो दायनिगिरि जानांगौ , थेवबो गियान गैयै , अराय सैथोनि संगिरि खन्थाइगिरिया स्रियै थायाखै आरो गाव आंगो लोगोफोरखौ खौसेयै दावहा नांनो थाखाय खावलाइनायजों सुबुरुन आरो थुलुंगा होदों । खन्थाइनि फोरमाइनाय आदबा गाव आंगो सान्ना फोरमाइनाय ( Subjective ) आरो गुबै आयदाया ( Theme of Poem ) National based आरो समाजनिफ्राय लानाय । बिग्रायारि लोगोनो खन्थाइनि गेजेरजों सुबुं गुबै मोनथाइनि थाखाय अराय जुजिलांनो थाखाय बिग्रायारि लोगोफोरखौ बिग्रायलु रावजों खावलाइनाय बाथ्राया बेरखांदों । बेफोर खन्थाइफोरनि ( जेरै मोनथाय , जारला , लोगोनो , बिग्रायारि लोगोनो , बाइदि बाइदि ) गेजेरजों राजखान्थियारि उदांस्रिनि लोगोसे रांखान्थियारि उदांस्रिया गोनांसिन होन्नाय बाथ्राया रोखायै बेरखांथिदों । बिथां बसुमतारीनि दोंफ्रोम खन्थायाव बिग्रायलु फुंखा , खौसेयै जुजिनायनि इसारा , थुलुंगा , उदांस्रि ( राजखान्थियारि आरो रांखान्थियारि उदांस्रि ) नि गोख्रों फोथायथिखौ रोखायै बेरखांथिनाय नुनो मोनो । फोसावनाय खन्थायावबो हाथियार दैनानै उदांस्रिनि मोनथायनि थाखाय दावहाथिलियाव गाव लोगोफोरजों खौसेयै गसंथिनाय बाथ्राखौ जोनोमगिरि बिमानिसिम फोरमाय हरनाय बाथ्राया बेरखांदो । बै दावहायाव दि गाव देरहाथारगोन बेयो खन्थाइगिरिनि गोसोआव गोख्रों फोथाइनाय । बेखायनो खन्थाइनि जोबथायाव ओरै फोरमायदों - आइयै दा हांमा सुर , मोदै दा हुगार आंनि थाखाय , दङ आं रोजा रोजा सुबुंनि बिखा गेजेराव अराय समाव आं फैफिनगोन सानसे देरहानायनि रादाब लाना नोंनि सेराव । बैसागुनि रादाब खन्थायाव बैसाग दाननि समायना मिथिंगायारि महर नुथाय सावगारिखौ रोखायैफोरमायदों । दोंसे सिमां खन्थायाव गोसो सानास्रियारि ( Psychological ) बिथिंआ रोमै रोमै बेरखांथिनाय नुनो मोनो । बैसागु मिजिं खन्थायाव बर ' हारिनि खाम सिफुं , सेर्जा , जथा दामनायजों गोसो हसारै बैसागुआव रंजानाय हारिमुवारि बिथिंआ बेरखांदों । बैसागु रंजानाया दुलाराइ बर ' हारिनि मोनसे नंगुबै रंजाथाय फोरबो जेराव नांलाइनाय खमलायनाय गैया , अराय सुखु गोजोननिल ' इसाराया बेरखाङो । खन्थाइनि गुबै आयदाया ओनसोलारि ( Regional based ) । मोनसे जांख्रिथाय नांगौ खन्थायाव सुबुं समाजनि अराय सुखु गोजोन , खोसेयै जिउखांनो हानायनि ( गासै हारि , माहारि ) थाखाय दि मोनसे जांख्रिथाय नांथारगौ बे बाथ्राया रोखायै बेरखांदों ।