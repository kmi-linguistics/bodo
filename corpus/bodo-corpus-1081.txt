नाथाइ आजावथाव आरो फोसाबलु नोजोरजों बइनिबो नोजोर आरो गोसो जै खालामनो हायो । 10 ) बाथौ आश्रम आरो बाथौ मिसन गाइसंनायनि गोनांथि : - दोहोरोम फसंथाननि थाखाय आश्रम आरो सोलोंसालि एबा फराइसालिनि जोबोरैनो गोनांथि दं । बाथौ आश्रम गाइसंनायनि गेजेरजों बेव गोबां बिथांखि ( Master Plan ) लाना बाथौ दोहोरोम जों लोब्बा थानाय दोनथुमसालि ( Museum ) , दानाय - लुनाय , बिफां गाइनाय , बिबार गाइनाय , ना फिसिनाय , इन्दि एम्फौ फिनाय , आबाद मावनाय , मिस्त्रि एबा दाननाय देनाय फोरोंनाय , सावगारि आखिनाय मुसुखा दान्नाय आरो बानाइनायनि राहा लानो आरो सोलोंथाइ होनो हायोब्ला गोदान गोदान आथालनि सानथौगिरि आरो बिजिरगिरि जोनोम मोनगोन । बेनि अनगायैबो बाथौ मिसननि गेजेरजों सोलोंथाइ होनायनि राहा लानानै उन्दै बैसोनिफ्राइनो फरायसाफोरनो बाथौ सानस्रि , थाथौ आरो सानथौनि गियान होनानै बाथौनिनो बिजिरगिरि , सानथौगिरि , फोसावगिरि , फोसाबगिरि दाना लानो हागोन आरो गोबां फराइसाआ गाव - गावनि साख्रि मावनायनि अनगायैबो दुलाराइ बाथौ दोहोरोमारि गौथुमनि हाबाफारियाव गोबां रोखोमै बिहोमा होनो हागोन । बेफोर राहानि गेजेरजों गोबां फराइसाआ गाव - गावनि आथिङाव गसंनो हागोन लोगोसे बाथौ आफादखौ गोख्रों खालामनाय लेखा गेदेमा बर ' समाज दानायावबो हेफाजाब होनाय जागोन । मानोना रोंखा - राखा , आखा - फाखा , रोंगथि गोनां बर ' समाज दानाय , गेदेमा आरो आब्रु गोनां बर ' समाजनि इयुन जोलै दानायाबो दुलाराइ बाथौ दोहोरोमारि गौथुमनि गेदेर थांखि । बे नोजोर आरो थांखिजों गोरोबना हाबा मावलांनायनि सदबांसा लानाय हुस गोनां बर ' फिसाआ आंगो बाथौ दोहोरोमखौ नागारना गुबुन दोहोरोमाव बारस्लाइनायनि बाथ्राखौ सान्नो हाया होन्ना बुंनो हायो ।