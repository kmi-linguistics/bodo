आखायाव जीउ गोमानांबाय । गावजों गाव बिदा फंबायनि गेजेरावबो बुथारलायना गोबां बर ' फिसाफोरा जीउ गोमाबाय । बिनिख्रुइ दुखुनांथावसिन मा दं बावयो ? प्राक ऐतिहासिक मुगानिफ्रायनो सनक'ष बोराय दैसाया जारिमिन आरो धोरोम बिजाबफोराव गोथार आरो मुंदांखायै जायगा मोनबोदों । रामायण , महाभारत मुगायावबो बोराय दैखौ गोथारै मख'बोदों । जगिनीतन्त्र मते कामरुप रायजोखौ गासै मोनब्रै हाबागोयाव रानदों । बेफोर जादों - कामपीठ , रत्नपीठ , सुवर्ण पीठ आरो सौमारपीठ । करत'वानिफ्राय सनकष सिम कामपीठ । सनक'षनिफ्राय रुपही दैसासिम रत्नपीठ । रुपही निफ्राय भरली दैसासिम सुवर्ण पीठ । भरलीनिफ्राय दिख्रं दैसासिम सौमारपीठ । यगिनी तन्त्रयाव करत'वा दैसाखौ बरत'यातु आरो सादानीरा बुंदों । सनक'ष बोराय दैसाया गोदोनिफ्रायनो मोनसे नङा मोनसे रायजोनि सीमा जाबोदों । दाबो आसाम बोंगल रायजोनि सीमा । सनक'ष दैसाया बबेबा बबेबा समाव कामरुप , कमतापुर रायजोनि सीमा जाबोदों । क'च कछारी रायजोनिबो सोनाब सीमा जाबोदों । बादछानामा आरो छाहाजाहाननामा बिजाबाव कामरुप रायजोनि सोनाब सीमाखौ सनक'ष होनदों । कच रायजो दाजेन्नाय समावबो सनक'ष दैसायानो रायजोनि सोनाब सीमा मोन । कच रायजो दाजेन्नाय गुदि सुबुङाबो बर ' हारिसो । कच रायजो सोरजिग्रोनाय बर ' सुबुंफोरा गासै सा 12 । बिसोर जादों - पानबार , भेदेला , आबर , गुवाबर , कोथिया , बैसागु , फेदफेदा , बाहिरन , मेघा मेच , गड़काता , जगाइ ( जेखाइ ) भख'रा आरो हावरिया एबा हारिया मण्डल । बिसोरनि सोमोन्दै दरंग राजवशावलीयाव एरै बादि लिरनाय दं - " पानवर भेदेला आवर गुवाबर । फेदफेदा , बाहिरन मेच स्रेष्ठतर