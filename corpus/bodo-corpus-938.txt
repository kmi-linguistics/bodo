गेदेमा बर ? माहारि दानायनि गाहाइ बिथांखिफोरनि जौगाफारिया बबेबा बिथिङाव जौगा फारसे दावखोदोंब्ला बो नाथाय बांसिन बिथिंफोरआनो जौगानो हायाखै । नेप'लियननि बायदिब्ला जायहा गावनि सायाव फोथायनाय गैया , बिहा जेबो खामानियावनो जाफुंसारनो हाया । बेनिखायनो गथ'गथायफोरखौ गावनि बिमानि रावजों फोरोनो हास्थायब्लासो बर' हारिनि जौगासार फैगोन । थारैनो हारि मोनसेखौ , राव थुनलाइखौ मुलुगआव गेरेमसा खालामनोब्ला साफ्रोमबो बर' साफोरआनो सोलोंथाइआरि सांग्रांथि जानो नांगोन । सोलोंथाइआ सासे मानसिखौ सोद्रोम , समायना , राफोद सांग्रांथि आरो गोहो - गोरा खालामो । बेनिखायनो बि . टि . सि . सरखारा गुबुन गुबुन न'बिफानखौ जौगानायनि थाखाय रोखा बिथांखि लानाय बायदि सोलोंथाइनि बिथिङाबो गावनि आवथायाव गावनो हानाय गोहोखौ बाहायनानै रोखा बिथांखि लानायनि गोनांथि दं । मानोना गावनि हारिखौ गावनि हारिनि मानसियासो मोजांङै दाफुंनो हायो । गुबुन हारिनि मानसिया दानो हाया । बे बिथिंखौ जोंनि साफ्रोमबो हारि मोजां मोनग्रा मावथिफोरा साननाया गाहाम ।