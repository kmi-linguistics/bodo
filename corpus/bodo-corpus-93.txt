बिनि थांखिया मोनसेल ' पंकजयानो बिनि जिउनि गासैबोमोन । दा पंकजया गैलिया नाथाय पंकजनि जोबथा नेरसोन जुलिखौ लानानैनो बियो जिउनि जोबथा बुब्लिसिम आगान सुरलांगोन । जुलिखौ बियो सासे मोजां नोगोरारि महरै दाथारगोन । बेनि थाखाय जेसेबांखि खैदां - खैफोद सौसिनाङामानो बियो गासैखौबो सहायनो राजि आरो बेनिथाखाय रावजोंबो जेबो गोरोबथायाव फैया होन्नानै बिनि समायखिरा लाथारखादों । गासै दुखुदाहाखौ सैनानैब्लाबो बिसम्बियादि ओरैबादि मिनिस्लुयो जाय मिनिनायनि थाखाय मानसिफ्रा सानफ्राङो बिहा जेन जेबो दुखुयानो गैया । संसारनि गासै सुखुखौनो जेन बियो मोनजोबनो हादों । जेनबा बिनि जिउनि इसिं - अखं जेरावबो फोरलेबसे दुखुनि सायखं गोग्लैयाखै । निजोमा सान्नानै आगोरमोना माबोरै एसेबां मैला गोयै मिनिनो हायो बिसम्बिया , माबोरै गावखौनो एसेबो जिंगागैयै दिन्थिनो हागौ बियो । नाथाय बियो बिसम्बिनि गोरबोखौ फरायनो हादों सानफ्रोमबो हराव फिसाजोखौ बिखायाव गोबानानै सिरि सिरि गाबखोमायो बिसम्बिया । आगानफ्रोमावबो फिसाइ पंकजनि आरो अबंलाउरिनि मदद बिखोमायो । जिउयाव आवगायलांनो हTनायनि गोहो जुथायखोमायो । 
 बिसम्बिनि गासै खौरांखौ मोन्नायनि उनाव निजोमाबो थांना थानायनि गुबै लामाखौ नागिरनानै मोन्दों । बियो बुजिदों जिउनि ओंथिया रंजा - बाजाल ' नङा । जिउनि ओंथिया लानायल ' नङा , होनोबो रोंनांगौ । बिसम्बिखौ लोगो मोन्नायनिफ्राय गावनि जिउयावनो सोलायनाय लाबोदों निजोमा आरो बे सोलायनाय फैनायनिफ्राय बियो जिउखौ जोबोद गाबगोनां होन्नानै बुजिदों । नाथाय जेब्ला बियो बे बाथ्राखौ बुजिनो लाबायमोन अब्ला जानांगौ बिहा गोबावद्राय