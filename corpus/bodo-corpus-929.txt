गोमोर रोङै जोंथि अलंबार । बिथां बादि खन्थाइगिरिआ फरायसा समावनो जेसेबां बर थुनलाइआव बिहोमा होलांबाय , बिथांनि अबथिरा थैनाया दिनैबो सुफुंख ' हायै खहा जानानै थालांबाय । बिथाङा एलाहाबादआव एग्रिकालसार कर्स फरायफुनाय समाव सोरगोयारि जाब्ला 25 बोसोरल ' जादोंमोन । इसेल ' समनि गेजेरावनो गोबां रमान्टिक खन्थाइ सोरजिनानै बर ' थुनलाइ जारिमिनआव गोजोर जायगा लानो हानाय , खम बैसोआवनो थैनाय आरो समायनाखौ सैथो होननानै अनसायनाय बेफोर आखुनि थाखाय बिजिरगिरिफोरा गोबांआनो गोबां बुंनो नागिरो । बिथांनि सनानि माला ( 1938 ) खन्थाइ बिजाबआव थानाय मोनाबिलि , बादारि , आला - खाला , हारसिङै गोसो मोलिब , मोदै , दुमथेनाय बिबार बारि , बेरेखा , हाजो , गोथैबारि , सिमना , सम जाबाय बायदि खन्थाइफोरा बिनि अांगो गोसो गोरबोनि जिउनि जिउ आरो थैनो रोङै । बेल नङा बिथाङा आबारि ( 1930 ) मुंनि सुंद सल ' दोंसे सोरजिनानै बर ' थुनलाइआव सुंद सल'नि जोनोमगिरि होननानैबो गनाय जाबाय । नाथाय बिथाङा गाहायै रमान्टिक खन्थाइगिरि ।