एरै मखदों— ( 1 ) लक्षि गारजा ( 2 ) शिव गारजा ( 3 ) तुलसिं मलसिं गारजा ( 4 ) दुरा माराय गारजा ( 5 ) दावां गारजा ( 6 ) सिन्दुर गारजा ( 7 ) थं थङालि गारजा ( 8 ) थिया गारजा ( 9 ) सफा गारजा ( 10 ) गु / उ गारजा ( 11 ) इहिउ गारजा ( 12 ) फिउ गारजा ( 13 ) माया गारजा ( 14 ) साया गारजा ( 14 ) धोन कुबिर गारजा ( 16 ) बोराय गारजा ( 17 ) दान गारजा ( 18 ) गला खाथा गारजा । ड० कामेस्वर ब्रह्मयाबो गावनि " Aspects of social customs of the Bodos " ( 1989 ) मुंनि बिजाबाव गारजाखौ मोनजिबा मखदों । बेफोर जाबाय - ( 1 ) लक्षि गारजा ( 2 ) आसु गारजा ( 3 ) सिउ गारजा ( 4 ) थुलसिं - मुलसिं गारजा ( 5 ) दुरा माराय गारजा ( 6 ) दावां गारजा ( 7 ) सिन्दुर गारजा ( 8 ) थं - थङालि गारजा ( 9 ) थिया गारजा ( 10 ) बाथ ' गारजा ( 11 ) गु गारजा ( 12 ) बोराय राजा गारजा ( 13 ) दान ' गारजा ( 14 ) गला खाथा गारजा ( 15 ) आथार सान्थि गारजा । बेफोरनि अनगायैबो बिथाङ गावनि " A study in cultural heritage of the Boros " ( 1998 ) मुंनि बिजाबाव मोनबा गारजानि मुं मखदेरबावदों । बेफोर जाबाय - ( 1 ) इहिउ गारजा ( 2 ) फिउ गारजा ( 3 ) माया गारजा ( 4 ) साया गारजा आरो ( 5 ) धन खुबिर गारजा । 
 बेबायदिनो बाथौ सिबियारि बर'फोरा जारिमिना मोनहासयै समनिफ्रायनो बायदि राहा दिहुननानै बोराय बाथौ सिब्रायखौ सिबि बोदों । बिसोर गाव गावनि बिमा बिफा बाइ बाहागि धोन सम्पथि फोरखौ बायदि जाहोननिथाखाय एंगारबोनो गोनां जादोंब्लाबो बोराय बाथौखौ सिबिनो बावाखे । मानोना बाथौवा बर'फोरनि जोबोद आंगो । 
 बियो गाहायनि बाथ्राजों रोखा जायो - 
 " आया थैदों आयखौ गारदों 
 आफाया थैदों आफाखौ गारदों
 थेवबो बोराय बाथौ महाराजा 
 नोंखौ फुजिनो गाराखै जों । " 
 बेबायदि बुंनानै बर'फोरा गोदोनिफरायनो बोराय बाथौखौ सिबिबोदोंब्लाबो नाथाय आथिखालाव गोबां बर'फोरनो गाव गावनि आंगो बाथौ दोहोरोमखौ एंगारना गुबुननि दोहोरोमाव बारस्लायलांनो हमबाय । जायनि थाखाय बाथौ दोहोरोमा गुबुनजों मुगैजानाय जाबाय आरो जौगाखांनो रोङै मोनसे दोहोरोम जाना थानो गोनां जाबाय । बे खायनो जों साफ्रोमबो बाथौ सिबियारि बर'फोरा बेखौ गोख्रों राहा लानाने बाथौ दोहोरोमखौबो मुलुगनांसार खालामनो नाजानांसिगौ । बाथौ दोहोरोमखौ मुलुगनांसार खालामनांगौब्ला गाहायाव होनाय माखासे राहाखौ नायबिजिरना मोनो । जेरै - ( 1 ) बाथौ दोहोरोमाव दोहोरोम बिजाबनि गोनांथि दं । दोहोरोम बिजाब दिहुननानै बेसेन लायाजासे गुबुन धोरोमारि सुबुंफोरनो रानलाना होनो नाजानांगोन । 
 ( 2 ) गासै बाथौ सिबियारि मेलेमजिबि सुबुंफोरा गावनि आंगो बाथौ दोहोरोमाव हाबनाय गाज्रि हुदाखौ फोसाबनानै गोदान मुगाजों गोरोबहोना गुबुन फोरजों समानै सिगांलांनो नाजानांगोन । 
 ( 3 ) मोनसे दोहोरोमा मुलुगनांसार जानांगौब्ला बे दोहोरोमा मोनसे थि दोहोरोम खान्थि थानांगोन । मोनसे थि दोहोरोम खान्थि गैयाब्ला जाय जेरै हागौ एरै सिबिनानै गोजोर महरा गोमोरलांनो हागौ । 
 (4 ) बाथौ दोहोरोमारि फोरनि गेजेराव दोहोरोम