गोबांयानो स्कुल कलेजनि फोरोंगिरि जाबाय , सेन्ट्रेल ष्टेटनि साख्रि मावबाय । साराइबिल दखरानि मिथिंगायारि धोन ( धोहोन सम्पद ) : - साराइबिल दखरानि सोरगिदिं गोबां गामि दं आरो गामिनि राइजो जाबोनाय सुबुंफोरा गुबैयै माय , फाथो , बेसरनि आबाद मावनानै नखरनि जिउ खाङो । बिनि अनगायैबो खायसे बाइदि बिफानाव साख्रि मावनानै आरो खायसे उदां फालांगिरिनि हाबा मावनानै नख'रनि जिउ खांबोदों । दरफ्रोम गामिफोराव औवा , गय , खान्थालनि बारि - बागानजों बुंफबनाय समायना सोमखोर गामि । दरफ्रोम गामिनि सोमखोर बिफां - लाइफांजों लोगोसे साहाजों थानाय सोमखोर हाग्रा , बिफांलाइफांफोरनि मिथिंगायारि नुथायफ्रा जोबोर नाइथाव । बे दखरायाव ' जम दुवार मुंनि मोनसे मुंदांखा थावनिया भुटान होजोनि खोला आफाङाव दं । दुलाराय बर ' फरायसा आफादनि सोमावसारनायनि सिगां बेयाव हाग्रा बिफाननि गोबां न'फोरजों दावबायारिफोरनि आलासि बांला न'बो दंमोन । जमदुवार - सनकष दैसानि महर आरो भुटान हाजोनि हाला - हाला , गोजौ - गाहाय हाजोनि नुथायफ्रा जोबोर सानथाव आरो नाइथाव । साराइबिल दखरानि साहा थानाय हाग्राफोराव साल , सिगुन , खैरो , गाम्बारि , खुज्राब , बनसम , तितासाप बाइदि बेसेन गोनां दंफां , बिफां - लाइफांफोरजों बे हाग्रायाव गोबां बेसेन गोनां बाइदि बिफां दं । साराइबिल दखरायाव सनक'ष दैसा , जानालि - जाखाथि दैसानि अनगायैबो गोबां गिदिर - उन्दै बिलो दं । बे बिलोफ्राव गोबां ना मोननो हायो आरो गोबां मानसिफ्रा ना मैहुर खालामनानै जिउ खांनो हानायनि राहा दं । साराइबिलनिफ्राय राइमना जानालि मोखां जानानै सनकष दैसायाव आरो सोनाब बेंगलाव थांनो हानाय दोंसे लामा दं आरो हाग्रा बिफाननि गुबुन दोंसे लामाजों जमदुवार आरो भुटान राइजोयाव थांनो हानाय लामा दं । बे लामाजों थांब्लानो सोमखोर हाग्रानि समायना नुथायफोरखौ नाइलांनो मोनगोन ।