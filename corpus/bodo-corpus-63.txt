सोंबानो जाबाय . . . । " 
 मगेनखौबो लिंहरो बिफाया । न'नि खामसालियाव थानानै खोनासंखोमाबाय थाखानाय मगेना लेंहर जानाय लोगो लोगो ख'था सिङाव हाबफैयो । मायनाउस्रिनि थासारिखौ नुफैनानै बियो बुजिनो आद्रा थायाखिसै । खाथियाव साफिहैनानै खर'आव आखाय बिलिर बिलिर बुजायनो नाजायो – 
 बेफोरखौ सानबाय थानो नांलिया मायनाउस्त्रि आस'लथे बिखौ दाय खालामदों होन्नानै बुंद्रायजोबनो हाया . . . मा खालामनो नोगोराव देरनाय गथ ' गामि आरो समाजनिफ्राय जानगारनानै फरायहैबाय , ग्रोब साख्रि मावबाय समाजनि आसार खान्थिनि गियान मोनाखिसै . . . । 
 गाव जेबो गुमुर मोना जासे बिफा आरो बिबथैनि बेबादि गोरोबलायखोमानायखौ मिथिनानै एसे लाजिनाय मोनखाङो मायनाउस्रिआ । मा बुंगोन , मा खालामगोन जानानै बिबथै मगेननि मोखांखौ खनसे मिज्लौ नायनानै लासै लासै खथानिफ्राय ओंखारलाङो ।