अबंलावरीखौ गाबज्रियो । बाथौ बोराइयानो रैखानि गिरि , अननायनि गिरि आरो सोरजिगिरि । बेनिखायनो बर'नि रावै बुंदों - " रांरासि मैथा हासि , बारि गंथाम , नों सासेयानो फाना फानथाम । " हिन्दु फोलेरनि मानसिफोरा ब्रह्मा , बिष्णु आरो महेशवरनि नाम होना बे साथाम मोदाइखौनो गुबुनै सिबियो । बर'फोरा नाथाय बाथौनिख्रुय देरसिन आरो गोरासिन मोदाइ रावबो गैला होननानै बुङो । बेनि साग्रिद मोदायफोरा गोबां अनिजमानि दं । बाथौ बोराइजों लोगोसे बिसोरबो फावफुजा मोनफायो । 
 10 . बाथौखौ सिबिनायनि लामा ( Principles of worship of Bathou ) : बाथौ बोराइ आरो बेनि साग्रिद मोदाइ फोरखौ बरफोरा खेराइ आरो गारजा फुजा होननानै सिबियो । खेराइ फुजायानो बरफोरनि देरसिन फुजा उदसब । खेराइ सदोबा बाहानिफ्राय फैदों बेखौ लानानै सानसुमैफोरा खौसे जानो हायाखै । ड० सुनीति चेटार्जीआ बुंनाय बादिब्ला खेराइ सदोबा त्रिपुरा बर'फोरनि 'केर ' मुंनि उदसबजों गोरोबो । ( Kirat Janakriti : S . K . Chatterjee ) । बे केरानिफ्रायनो केर = केरा = केराइ एबा खेराइ जानो हागौ होनना बुंदों । 
 बाथौ बोराइखौनो 'खुरिया बोराइ एबा 'खोरिया बोराइ होननानैबो बुदों । खुरिया सोदोबा खुरिया बेराम गनां एबा मावनो दांनो रोङैखौबो बुजियो । नाथाय मोजांङै साननानै नायोब्ला मोनोदि बिहा जोबनोगोयै गुण दं । बेखौ मेगनजों नुनो मोना आरो बोरैबाब्ला बिखौ जेरावबो नुनो मोनो । आर्य फोलेरनि सानगोथौयैब्ला ( Philosophy ) इसोरनि निराकार एबा नुनो मोनि निर्गुण एबा गुण गैयि एबा नुनो मोननाय एबा सगुण एबा गुण गोनां , " त्रिगुणात्मा ' मोनथाम गुण गोनां सोलेरेबा जीउमा होनना बुंदों । खेराइ सोदोबा बे खुरिया बोराइ एबा खोरिया बोराइनिफ्रायनो फैनो हागौ होननानै माखासे सानसुमैफोरा बुंदों । 
 गुबुन माखासे सानसुमैफोरा बुंनो सानो फुजा होनाय समाव अजाया खे खे मोन्थोर रायनांनायखाय बे खे - खे रायनायनिफ्रायनो खेराइ सोदोबा फैदों खोमा । खेराइ फुजाखौ आसामनि गोबांसिन जायगायाव खेराइ बुङो । त्रिपुरानि बर'फोरा 'केर' , काछारनि बरफोरा 'खेरनां' , नेपालनि बर'फोरा 'खेराइमा आरो बेङ्गलनि बर'फोरा 'खेराइ बुङो । 
 खेराइ फुजा खालामनाय समाव बाथौखौ दुमनायनि नेमफोरखौ नायोब्ला बेवहायबो गोथौ सानगोथौनि बाथ्रा नुनो मोनो । बाथौखौ सोरगिदिं औवा खामिजों जरा जरा मेराइना दुमो । बेनिखायनो 'बाथौआ बान्दोबा ' होननानै बुंनाय जायो । मोखांजों लामा दोननानै खुन्थिया गंथाम गाइनानै दुमखनो । बे खुन्थिया गंथामजों रांरासि , मैथाहासि , बारि गंथाम होननाय बाथ्राखौ दिन्थियो । अबंलावरीया महर मोखां गैयै एबा निराकार होननाय बाथ्राखौ बे फिरफिलाजों दिन्थिफुङो । 
 बाथौ गुदियाव दाउदै दैसे आरो अन्थाइ थाइसे दोनफायो । दाउदैआनो अबंलावरीनि बुहुम सोरजि जेननायनि नेरसोन । बेनिखायनो बर'फोरा दाउदैखौ बाथौ गुदियाव दोनो । अन्थाइनि समान जेबो सैथो गैया । सैथोखौ अरायबो लाखिनांगौ आरो सैथोआ अरायबो थागोन । सैथोनि नेरसोन महरै अन्थाइखौबो बाथौआव दोनफायो । ' जात्रासि ' आरो ' खांखला ' हाग्राखौ जरा जरा थुनानै होफायो । जरा थुनानै होनायनि ओंथिया जाबाय - बुहुम सोरजिनायाव