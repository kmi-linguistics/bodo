सावरायनो लानाय आयदाखौ बुंफोरनायनि सिगांनो सोंलु मोनसे सिखारगोन - दोहोरोमा मा सरानसनस्रा दोहोरोम होनोब्ला माखौ बुंनाय जायो बेखौ बयबो बुजियोब्लाबो फंनै - फंथाम रावजों बेनि बुंफुरलुखौ गेबेङै होनो हानाय जाया । मानो होनोब्ला दोहोरोमनि सानथौ आरो बाहायथि बिथिंफोरा गुबुन गुबुन । ओरैनो दोहोरोम होनोब्ला मोनसे सुबुं - हानजाया दानानै लानाय इसोर सिबिनायनि नेम - खान्थिखौनो बुजिनाय जायो । एसेयावनो दोहोरोमनि ओंथिखौ गोबाङानो गोबां नोजोरजों नायनो लानाय दोहोरोम सोदोबनि बुंफुरलु होनाय फारियाव गोरोबलायजोबनो हायै जानानै फैयो 
 बेनिखायनो आङो गोरोबलायजोबनो हायै आयदानि सायाव सावलेबाय थानानै सम गारगारनायनि सोलाइ दोहोरोमनि बाहायथि बिथिंखौ लानानैसो सावरायनो सानदों । आरो बेनि जेर बोनानैनो सुबुंनि हारि मोनसेयाव दोहोरोमनि खौसेथि आरो सानस्रिनि गोरोबथि आयदाफोरनि सायावसो जा हायो बेखेवसारना होनो नाजादों । 
 मोनसे सुबुं हानजाया हारिदुइ ( tribe ) जानानै थानाय समावनो दोहोरोमनि सानस्रिया बाहाबो जेनदोमोन होन्नानै बुंनो हायो । अखा खोरोमनाय , सारन्थाइ गावनाय , दै बाना जानाय , अखा - मोफ्लाबनाय , लोमजा - साजा जानाय , बेरामजों थैग्लुंनाय आरिखौ नुनानै बेफोरनि आन्दोआव माबा मोनसे नुवाथारि गोहोआ खामानि मावगासिनो थायो होन्नानै फोथायदोंमोन । बे नुवाथारि गोहोखौ गोजोनहोनानै आफोद - खैफोदनिफ्राय बारगनायनि राहा महरै जाग्रा - लोंग्रा बाउमाय , रायसन्नाय , गाबखनाय , खुलुमनाय आरिनि हुदा आरो खामानि - फरिफोरा जेब्ला गोदि जनानै गद महरै मोन्नायसै बेफोरनो नेम - खान्थि जानानै फैनायसै । बेबादि खुलुमजानाय नुवाथारि गोहोनोबो बिसोरो गावसिनि रावजों मोनसे मुं होनानै लानायसै । बेबादिनो इसोर आरो बेनि सायाव फोथायनाया सोमजिखांनायसै । बेबादियै होनाय इसोरनि मुं , फोथायनाय , बिखौ खुलुमनायनि खामानि - फारिफ्रानो समनि दाहाराव गद जानानै दोहोरोम जानानै फैनायसै । 
 जोंनि बर ' फिसाफ्राबो गोदो हारिदुइ जानानै थानाय समावनो दोहोरोमनि सानस्रि आरो फोथायनायनि बेगरखौ फोनानै लाखादों । नुवाथारि गोहोखौ बिसोरो अबंलावरि मुं होदों , बाथौ थान गायसनना खुलुमग्रा जाबोदों आरो खेराय माराइ आरि बोथोरनि सिबिनाय फोर्बो खालामनानै लाबोदों । बाथौ गायनानै सिबिग्राखाय बे दोहोरोमनि मुङा 'बाथौ दोहोरोम जानानै फैदों । समजों लागोसे बाथौ बोराय बर'नि बयजोंबो मानिजाग्रा गोहोगोनांसिन ( Supreme power ) आनान गसाय बिनान गसाइ अबंलावरि जानानै फैदों । बेबादिनो समनि दाहाराव बर ' फिसाफोरा बुहुथ - फेथानि फोथायनाय ( animistic ) आखुखौ नागारनानै गोहोगोनां इसोर ( Supreme being / Almighty ) खौ खुलुमग्रा जाबोदों । बाथौ बोराइआ बर ' नि गोहोगोरासिन इसोर । 
 समजों लोगोसे सुखु - गोजोनाव गोजोमनानै , जै - बेदर जानानै , गावजों गाव नांज्लाय -खमज्लाय खालामनानै देहा आरो गोसो मोननैबो नोरजिया जाबोनाय