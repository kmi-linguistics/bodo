मबाइलआव रायज्लायहरनाय समाव गोरा रावजों सोगोम हरो आरो बुजायहरो । गावसोरनि खर'खौ बारनो मोन्नाय नङा बुंहरो । दानिया राहुल आरो नितुमोनहा सानैजों ज'यै बिफामोनखौ गोख्रों रावजों फिन्नाय हरफिनो । बिसोर सानैनि गोसोआ जेरै मोनसे जादों , सानस्रियाबो मोनसे जाबाय । बिसोर बिफामोनखौ सानैबो रोखोमसे रावजों बुंहरो –
 : आफा , जोंनि दाय नङा । नोंसोर बै समाव गोरोन्थि मावनायनि फिथाइखौ जों जानो थियारि नङा । जों जेब्लाबो बुंगोन - नोंसोर गोरोन्थि मावदोंमोन । हान्जाया आलादा , आलादा जाब्लालाय मा जानोमोन । हारिनि थाखाय मावनोसो ओंखारदोंमोन । मोनसे हारिनि थाखाय खामानि मावनो ओंखारनाया मानो गावजों गाव बुथारलायो ? हारिनि थाखाय खामानि मावनो ओंखारनाया गावनि बिदा - फंबायजोंनो बुथारजायोब्ला सोर हारिनि थाखाय मावनो ओंखारनो ? नोंसोर गोरोन्थि मावदांमोन होननानै जोंबो गोरोन्थि मावनांगो बेयो जानो हाया । माब्लाबाबो जानो हाया । इयुन जोलैनि गेजेराव सैलायै , नायनो हालायै आरो अनलायनाय गैयै खालामनानै होनो नोंसोरहा मोनथाय गैया । जों इयुन जोलैखौ गोरोबनो , अनलायनो आरो खौसे जानो हो । जों अनलायनायनि गोथार दौलेंजों खाबथाजाखाबाय । जोंखौ बुहुमनि मोनबो गोहोआ होबथानो हानाय नङा । अनलायनायखौ जों बुहुमनि जेरावबो फोसावनो लुबैयो आरो फोसावगोनबो ।