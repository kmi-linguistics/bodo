जिरि बोहैनाय मानसि दुगैग्रा गाथोन । खाथिनि बिफां दालाइआव दाउमा - दाउसा गाबनायनि आराव । भुटान राइजोनि लसाल रंजानाय । गोथार सान । दैसा जिरिनि गाथोनाव आसिसुखि आरो परमासुखिआ दुगैदों । सानैबो मिनिबाला बाला दै सारलायना दुगैदों । बे समावनो गोजाननिफ्राय दोंसे रैसुमै देंखो गोजावबोयो । आसिसुखि आरो परमासुखिआ सानैबो गोमोहाब खोनासङो । ] ( मेथाय ) - दिनै बे लसाल रंजानाय गोथार सानाव बेसे समाइना आय' बेसे रमाइना । फुंबिलिनि गोथार बारजों गोदै - रैसुमै - मिलौहाब देंखो रिंखांदों , अांनि गोसोआ रंजाखांदों । मि - जुनाद फेख्रायबायदों हाजो - हायेन गोमसारदों अांनि गोसोआ रंजाखांदों । समाइना बिबार बारियाव बाहां बिरहां बिरद' - बाद' रंजालि सिखिरि बिदै सोबदों बेसे समाइना आय' बेसे रमाइना अांनि गोसोआ रंजाखांदों । परमासुखि : [ दान्दिसे खोनासंना ] आसि ! नै खोनासं । आदा जावजेंआ मेथाइ रोजाबना , मुसुरना फैगौ । आसिसुखि : [ गोमोहाब खोमा सुना ] नंगौ , बियो आदा जावजेंनि गारांथार । आदानि गारांआ जेरै रैसुमै बिदिनो रेव - रेवानिबादि गोदै गेस्रेमथार । परमासुखि : रेव - रेवयाबादि गोदै गेस्रेमथार ? जाखागोन । गाव गोसो थोनाय आंगो जोहोलावनि गाराङा गोदै , रैसुमै , मेलौहाव आरो गेस्रेम जायो । जायखौ सैया बिनि गाराङाबो खाब्रां , रानस्राव आरो खोनासंथानयि जायो । [ मिनिना आसिसुखिखौ दै सारना बुङो ] आसिसुखि : बिनि गारांआ जेरै गोदै , रैसुमै आरो मिलौहाब बिदिनो गोमसारो ।