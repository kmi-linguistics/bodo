दावखा : सिखिरि ! आदै फारियाआ न'आव गैया नामा ? सिखिरि : गैया । बबाव थांदों खिन्थालाङाखैबो । दावखा : जोबोद गेदेर खैफोद जाबाय सिखिरि । हायेननि जमिदार जाउलिया देवानआ सान्थ्रि हान्जा लाना बावथि गामिखौ सा - सान्जा खोलाफार्से बेंजोबफैबाय । बेंजोबनो सोनाबहाल ' थरसै । फारथामनिफ्रायबो अर ल'गायबोनो हमबाय । सिखिरि : आफाआ अरखौ गावनो लागायजेन्ना लादों । दावखा : माबोरै ? सिखिरि : आदा जाउलीया देवाना दोन्नो होन्नाय तामानि गोरोबथा बिलाइखौ थांनाय समाव बिनायाव हरनायमोनब्ला बिब्दि जानाय नङामोन । बेवनो आदा जमिदारआ रागा जोंना थांदों । दावखा : बिदिब्ला गोरोन्थिआ बेवनो जांलांबाय । साबगौ , बेफोर थाथोंसै । नोंसोरबो खारदो । न'आव दाथासै । हालमाजिनि खामानिया खौरां दैबायनाय , खैफोद आफोदनि रादाब होनाय । आं फैबाय । [ ओंखारलाङो ] [ सिङाव रिंखाङो - " एै खारदो खारदो , गंगार सान्थ्रिफोरा गामिखौ गाग्लोब फैबाय । न' - बां सावनो हमबाय । खारदो खारदो । न' - बां गारना खारदो । " गोजानाव सैमा सोंख्रावनाय खोनानो मोनो । दावखानि बुंलांनाया रोमै रोमै रिखाङो आरो लासैनो गोमालांफिनो । दान्दिसे उनाव बेमाफारियाआ हाब्बोयो आरो बुङो ] बेमाफारिया : सिखिरि आइ , जोंनि बावथि गामिखौ जाउलिया देवान जमिदारआ रोजासे हायेननि सान्थ्रि हान्जा लाना गाग्लोबफैबाय । जों बेव बारा गोबाव खालामनो हानाय नङा । आइ सिखिरि ओंखारदो थु । सिखिरि : आइखौ नागारना जों बोरै थांनो आफा ? आफा , नोंसोर थांदो । जों आइजों अांजों बेवनो थागोन । नांगौब्ला जों बेवनो थैगोन । बेमाफारिया : नोमानि राहाखौ अां खालामगोन । नों थांनो थियारिल ' जा । गोख्रै । सिखिरि : बबेआव थांगोन जों आफा ? बेमाफारिया : बिलासिफारा खाथि रैखाख'थाआव । बिनि उनाव दह'लमारा हाजो नङाब्ला दुमब्रुगुरिआव ।