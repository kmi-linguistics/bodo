बाइदि मोनदांनाय हानि महर नङा । बेयो गावनि फिसा सि एबा जिउवा जेरै नुनो मोनै - " थरथिं जोंथि बिन्दो " , बे बाइदिनो बेबो नुनो मोनै , मोनदांमोनै - " जोंमा बिन्दो " । बिहन्दोआ जेरै जखा सुजाया , बे बाइदिनो सिजौनि बिन्दोआबो सुना दिहुनजाया । बेनिखाइनो बेखौ महर गैयि होन्ना बुंजायो । 
सिजौ एबा बोराइ - बाथौवा जोंमा फुरियाव थायो । बे जोंमा फुरियाव सि गोजावनानै थाग्रा गोजोन फुरिनि साया । बे फुरिया मोथांखोर जारेद गाबजों बुंफबनाय । नाथाय गाबाङानो इसोरखौ जेरावबो गोसारना थायो ( Omnipresent ) होन्ना सान्ना लायो । बे फोथाइनायखौ लानो हानाया सान्नायनि थाखाय मोजां जादों । मानोना सिजौखौ जेरावनो बेवनो नुनाया , सानै मोजां मोनलाइनाय सेंग्रा - सिख्लाया मोखाङाव गैयाब्लाबो गावजों - गाव जेरावबो अराय नुलाइबाय थानाय बाइदिसो । बेनिफ्राइ सिया सिजौनि सेराव फोन मोन्नो हामफ्ला होनायाव आगोर होगोन आरो गावखौ सिजौनि असे फिसा होन्ना सान्नायखौ फोथाइहोनो हागोन । बोराइ - बाथौ एबा सिजौनि गुनखौ बुंनानै फोजोबनो हाया । बेनि महिमाखौ फोरमाइफुंजोबनायनि जेबो राहा गैया । सिजौवा बइनिबो अनसाइगिरि । बेनि गुन आरो गियाना अनजिमा गैया । बे गावनो गियाननि लैथो , सुग , गोजोन आरो अन्न्यनि लैथो । बे बइनिबो लामा दिन्थिगिरि ( Guide ) , मोजां - गाज्रि बइनिबो फोननिगिरि ( Liberator ) आरो बइनिख्रुइ देरसिन गोथार , बइनिबो गुदि गुरु । बाथौआरिफोरा बे " अराय सिरिजाहाद " ( जाग्रत ) गोहोगोरा सोरजिगिरिखौसो गोदो गोदोइनिफ्राइ दासिम सिजौनि मुङै सिजौ बिफां गाइनानै बे गुदियाव सिबिबोदों ।