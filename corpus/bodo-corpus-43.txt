सोमावसारनाया गोख्रोंनिफ्राय गोख्रों जामाय समाव दिगन्तआ पि . इउ . आनजाद उथ्रिनानै बांगालराव इनजिनियार फरायनो मुं थिसनफैबायमोन । बिसोर गासै साथाम बर ' सेंग्राफोरमोन । साथामबो गंसे कलेजाव पि . इउ . फरायनाय लोगो मोननाय । साथामबो फरायनायाव मोजांथारमोन । दिगन्तआ साबसिनमोन । सोमावसारनायनि बुब्लियाव न'खरनिफ्राय लिंहरफिन्नायखाय सानै लोगोआ फरायनायखौ नागारनानै न'आव थांफिनदोंमोन । नाथाय दिगन्तआ थांफिनाबालानो फरायनो थालांदोंमोन । फरायनायखौ फोजोबनाय लोगो लोगो गाव फरायनाय कलेजावनो प्रपेचार साख्रिखौ मोन्दोंमोन । बिनि बयनिख्रुइ बांसिन बिसान लानानै आनजाद उथ्रिनायाव कलेजा मुंदांखा जानो हादोंमोन । बेबादिनो कलेज सामलायग्रा आफादआ आनजादनि फिथाइ नुजानायनि उनावनो दिगन्तखौ साख्रियाव थिसनदोंमोन । दिनैसिमबो गावनि लोगोफोरजों मोजां सोमोन्दो दं बिहा । बिनि लोगोफ्रा बिखौ बड'लेण्डआव फैदो होन्नानै लिंहरो । नोंबादि गोरों फोरोंगिरिखौ जोंनो बड'लेण्डनि कलेजाव नांगौ होन्नानै बुंहरो लोगोफोरा । नाथाय गाव बर'नि फिसा जानानै हारिखौ दानो थैनाय - थांनायनि गेजेरजों खामानि मावनायाव एरायनाय बादि जानायखाय लोगोफोरनि बाथ्राखौ सान्नानै नायब्लाबो फासयफिनो । राहुल आरो नितुमोनखौ हले बियो गोजौ सोलोंथाय लामायनि उनाव गावनि जायगायाव थांनानै गोदानै गायसन्नाय बुहुम फरायसालि आरो इनजिनियारिं कलेजआव साखि मावहैनो बोसोन होयो । जेन'बा गाव मावनो हायैखौ राहुल आरो नितुमोनहा मावहैथों । नाथाय बियो मिथिया , राहुल आरो नितुमोनहा गाव बादि सेंग्रा बैसोसिम बर ' हारिनि गेजेराव देरबोनो मोनैयाव गोसो - मोदोमै हारिनिफ्राय बेसेबां गोजान जाखो । 