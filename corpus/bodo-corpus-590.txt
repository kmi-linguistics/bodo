मावफुंनो हायैआव गासैबो फेलें जाजोबनायखौनो नुनो मोनोसै । बे गासैबो आफादफोरा गावजों गाव निदान सुंलायनायनि एबा राइजो मोजांनि थाखै नों दा नागार आं दा नागार बाइदियै सोमोन्दो लाखिना हाबा मावलां नांगौनि गोबां बिबान दङमोन । बेफोर हारि अनसायनाय हारिमुआ खौसेयै सिबिनाय फारसे जेबोआनो गैलियाखौनो होनजायो । जायनि थाखाय हारिनि गांनाय - उखैनायनि गुवार थावनि फोलोमनो हानाय उदां बड'लेण्ड मोननोया सिमांसोसै । 
 दाबो नुनो मोनसै - बर'फोरा गावजों गाव बर'रावनि सोमोन्दो लानानै रायल्जायनो रोङैखौ । रावखौबो मान होलायलिया । माखासे बर सोदोब बाहायनांगौनि थावनायाव हार्सा सोदोबखौ हावलाट लानानै रायलायनायसो नुयो - खोनायोसै । जोंहाखि असे थार सोदोब गैया ? लाजिनो गोनां । जेरै - मामा गैया , बिथाङा आंनि बिदा - बियो आंनि दादा , बियो आंनि बियादै - बियो आंनि भागिन - भतिजा , आइ - आफा मामा - बाबा बायदि बायदि । बिनिफ्राय मिथिना मोनो बे बायदिबा जोंनि रावआ गोसारगोन ना गोमोर लांगोन ? बियो इयुन जोलैनि थाखाय इनायनो गिथाव - बाथाव जादों । बेफोरखौ जों दा गासैबो न'खरसेनि सोद्रोमा जानानै सुद्रायलायनांसिगौनि बाथ्रासो जानानै फैबाय । मानोना बेब्दि आख'ला थाबाय थायोबा हारिनि राव - हारिमुआबो गोमालांनो बारा सम नांनाय नङा । जों जेरावबो गेजेन जागोन । 
 दा फैदो जों गासैबो गमामायै गावनि राव , हारि आरो हारिमुखौ बेसेबां बेसेन होनानै गोथौ फोथायनानै मोजां मोनो ? ना जोंनि हारिमुआ गुबुन हारिनि हारिमुनि गेजेन ? धोरोमनि फाराख गैयाजासे गाव गावनि हारिमुखौ गावजों गाव अनसायना फेहेरनो नाजालायाबा गुबुन हारिआ अनसायखाया । थारैनो अनसायखाया । हादोर दाबिनायाबो नांगौ होन्ना एबा मोनथाय दङ होन्नानै खुथारै जांख्रिना सोमावसाराबा जेरै - मोना एरैनो हारि , हारिमु , राव , राव - फाव , सोदोमस्रिखौ गाव गावनो फोथांना लाखिनो नाजाथाबाबा राहा गैया एबा हारिआव मुं - मान लाखिनो हाया । जोंनि हारिमुखौ गुबुननि सिगाङाव दिन्थिफुंनानै सोमोनांहोनोसो साखाफारा जाना थानांसिगौ । बिनिखायनो गोजौअाव होनाय बाइदि बाइदि जाहोननि थाखाय हारिमु गोग्लैसोना थानायखौ फोजाखांनो दि जों गासै बर' हारिआनो सांग्रां जानांसिगौनि गोनांथि दङ , बे थार । फै जों गासैबो बे फैलाव बुहुमाव , बे मुगायाव बर'जानानै बर'नि हारिमु फोथांनानै रुजु रुमु राइजो जानो खौसे जाना थालायदिनि ।