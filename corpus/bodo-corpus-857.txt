खालामनायाव बाथौ दोहोरोमनिख्रुइ ब्रह्म दोहोरोमासो बांसिन मदद होदोंमोन । बिनिखायनो ब्रह्म दोहोरोमा हिन्दु दोहोरोमब्लाबो बिनि आसारा बर' हारिखौ रैखाथि होबोदों जेब्ला बिनि फार्से अनसायनाया गासैबो बर'फोरनाव थानांगौ । बे बिथिङाव गोबां बर'फोरनि सान्नाय - हनाय दानखथायसो । बाथौवासो बर'नि गुदि दोहोरोम , बिनिखायनो बर'फोरा बाथौ जाथारनांगौ होन्नानैबो खायफाया बुंनोनागिरो । बिथांमोननि बादियैब्ला बाथौ दोहोरोम लायै बर'फोरा बर ' नङा होन्नो नागिरनाय बादिसो । बेबादि सानस्रिया गोरोन्थि । बे बेलायाव आंनि मोन्दांथिया बेखौनो बुङो - बुहुमाव जेसेबां बर'फोर दङ , बिसोरनि दोहोरोमा गुबुन - गुबुनब्लाबो बर'नि दोहोरोमा मा होन्नानै सोङोब्ला बाथौखौनो बुंनांगोन नाथाय गावबा गावनिया गावनावनो थागोन । बिखौ रावबो खर सानाङा । बर'फोरा दोहोरोम बिथिङाव खौसे जानाय नङा आरो जाखानायबो नंलिया । अब्लाबो हारि हिसाबै खौसे दङो । थागोन आरो थानांगोन । दोहोरोमखौ लानानै बर ' फोरा गावजों गाव दावराव जायोब्ला बर' हारिया थांनानै थानाय नङा । रावनिबो दोहोरोमा हारिखौ फोथांनो हानाय नङा । भारत हादरनि गुदि मोन्थायखौ मावफुंनो बयनोबो खाबु होनांगौ , हेंथा होनो नाङा । दा जोंनि थांखिया जानांगौ हारि महरै गेरेमसा मुस्रि दानाय आरो मुलुगाव गावखौ सिनायथि होनाय ।