इं 1947 माइथायनि 15 आगष्टआव भारतआ इंराजफोरनि आखाइ मुथानिफ्राय उदां जाखांनायनि उनाव भारत हादरनि रां - माहारियारि खाम्फाखौ दाद गोगोम खालामनांगौनि गोनांथिया आग्रांबारस'यै नुजाथिफैदोंमोन । नासयनायनि हेंथायै गसंनायनि मोन्थायखौ साफ्रोमबो नोगोरारिफोरनो होनो हानायनि जनै भारत संबिजिदनि 23 नं धारायाव सोनानै दोन्नाय जादोंमोन । हादरनि नोगोरारिफोरखौ बायदि बिथिं आबुङै जौगासारहोनो जनै संबिजिदआव " राइजोनि राहा लानाय बिथोनारि नेम खान्थि " ( Directive Principles of State Policy ) - फोर माखासे खानानै होनाय जादोंमोन आर्टिकेल 36 - 51 आव रोखा रोखा । हादरखौ रां - माहारि बिथिं जौगाहोनो थाखाय भारतारि सानथांखि आय'ग ( Indian Planning Commission ) - खौ इं 1950 माइथायनि मार्च दानाव दानानै इं 1951 माइथायनि 1 एप्रिलनिफ्राय इं 1956 माइथायनि 31 माचसिमनि गिबि 5 बोसोरारि बि थांखिखौ जागायजेन्नायबो जादोंमोन । भारतनि गिबि गाहाइ मन्त्रि जवाहरलाल नेहरुनि आमोलनिफ्रायनो भारत हादराव गोरिब गुन्द्रा आरो साख्रि गैजायिफोरनि जेंनाफ्रा दंमोनब्लाबो बै समाव बयबो गावनि अांखालखौ गावबागावै बोस्रांनानै लाबोदोंमोन । हादराव बिदेशी पुजीनि ऋनआ दानिबादि गैजायामोन । दानिबादि मुक्त आर्थनीति ( Liberal Economy ) - नि मुङाव बिदेशी क'म्पानीफोरनि रां बाहायसोमफैनायफ्रा ( investment ) जोंनि हादराव गैयामोन । गाव हादरनि नीति आइन आरो रांखान्थियारि बिथांखिफोरखौ आजावनानै लानो थांनायाव बै समाव दानिबादि गुबुन हादरफोर आरो हायुं - गेजेरारि ( International ) क'म्पानीफोर आरो राङारि फसंथानफोरनि खाथियाव हान्थु - खरायनांनाय एबा गनायथि लाग्रोलायनांनाय गैयामोन । बुंनो थाङोब्ला दानि so called गोदान राङारि खान्थि ( New Economic Policy ) - अा हादरनि उदांस्रिखौ खोमानानै जाम्बा बादि हायुं गेजेरारि क'म्पानि , राङारि फसंथान , अवार्ल्ड बेंक , आइ . एम . एफ . आरिफोरनि गनायनां रादायफोरखौ गनायनानै बिदेशी पूजी बाहायै बाहायै जेब्लाबोसिम ( अराय ) ऋणजों जुब्रा जानानै थांनायनि राहाबोल' । हादरनि रांखान्थियारि हालोदखौ गोख्रों खालामनो थाखाय हादराव गोदान बिथांखिफोर लानायनि सिगां सिगां बै समाव संसदआव गनायथि आजावनानै लाग्रोनायनि अनगायैबो भारतनि अंग राइजोफोरखौबो गनायना लाहोनायनि नीति दंमोन । ऋणनि सायाव ऋण लादेरै लादेरै लानानै दुलाराय हादरनि गासै नोगोरारिफोरखौनो रां दाहारनि सुतनि दामोलजों होसिनफ'बनानै दानिबादि लोर्लां जाहोनायनि सिगां सिगां बै समाव मेरु सरकारआ संबिजिदनि 192नं धारा बादियै ऋण लादेरनो हानायनि ग'नायथिखौ संसदाव लाग्रोयोमोन । दानिया नाथाय बेबादि जालिया एबा खालामलिया इं 1991 माइथायनि 18 जुलाइनिफ्राय गोदान फालांगियारि नीति , गोदान उद्यग नीति , गोदान रांखान्थियारि नीतिनि मुङाव आइ . एम . एफ . , अवार्ल्ड बेंक , आरिफोरनि बिथोन , बिथांखि आरो रादायफोरखौ गनायनानै आजावनानै लानायनि उनावनो । जोंनि हादराव दा बिदेशी कम्पानिफ्रा बाजार सेग्लाबफैनो मोन्दोंसै । दानि ग्ल'बेलाइजेसननि गुबै नोजोर आरो थांखिया दुर्नीति भ्रष्टाचार , सिगि -सोग ' फोजोबस्रांनानै हादरनि गोरिब