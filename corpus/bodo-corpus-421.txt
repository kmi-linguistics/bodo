मोन्नानै गोबां सोलोंसाफोरा उन उन खारनानै ब्रह्म मन्दिर गायसन्नानै खामानि मावनो नाजायो । बे धोरोमनि गोहोमावनो गोबां गुरस्लाइना गोनां सुबुंफ्रा बिहमथा जायो । मख'जाथावदि बिनि निति आदर्शआ जिखि जाया सुबुंनो नांगौ गोजोन आरो आब्रुथि आबहावा । जेराव गोमोथाव आध्याधिक ( Spiritual ) गियान दं । सोब धोरोमनि फुजिनाय खान्थिया आलादाब्लाबो नाथाय अबङा एखे । बिलाथ लाथायाबो एखे बयबो बिनि सिङाव दैदेननायजोंनो थांनानै दं । सुबुंनि मोनै गियाननि मादाव थामहिनबा जागतिक आरो आध्याथिक मोननैबो गोनां । सोरबा लेखा गोरोंआबो आध्याथिक गियान गैयाब्ला मुलुगाव दावगानो गोब्राब जायो । मखनो गोनांदि , बर'फोरा सम सम धोरोमखौ लानानै गुलाय - गुजायाव गोलैनो नागिरो । जेरै गावनि लुबैनाय बाइदि सान्नाय बाइदि थांजानो लुबैयो जाउनाव एखे धोरोमावनो गावस्राना फैनाय नुनो मोन्दों । सैथो बाथ्राखौ बुंनांगौब्ला ब्रह्म धोरोमाबो गावस्रानाय लामायाव । गुरुदेबनि सानथौ बिथा आरो सानस्री एबा नेमखान्थिजों खारफानो बानानै एबा सोरबाफ्रा दैदेननो मोनैयाव खुद्रिनानै खावनै खावथाम खालामनायनि लामायाव फैदों । रावबो रावनिखौ खोनासंलायाब्ला सोर गुरुखौ सोर नाजावगोन अनसायगोन बुंसहालिया । माखासेया फालांगिसो खालामनो आगयदों बादि नोजोराव फैदों । थिक बिदिनो बाथौ धोरोमाबो गोबां थाखोआव गावस्राबाय आरो गुरुआबो मोजां जाबै जेराव दुलाराय बाथौ गौथुमा खौसे दौलें खालामनो नाजागासिनो दं । बे धोरोमाबो मोनबासो दोलो जानानै दंसै । बिनि मादाव बोलि होनाय बाथौ धोरोमारिफ्राबो गोबांथार । बिबारजो बावनायाबो खम नङा गोबांथारसै । अब्ला बुजिमोनै जामबा - जाम्बिफोरा माबे गुरुनिखौ नाजावनांगौ जाखोनाय । जोबोर गोनोगोथो । बाथौ दुमनाय नेमफ्राबो एखे नुनो मोना । सोरबा होनो 16 जरा सोरबा होनो 18 जरा । सोरनिखौ लानो आवा फावआसो जाबाय नौनारिफ्रा । दुखुनि बाथ्राया बेनो दानि बिगियाननि मुगायाव बे रोखोम आन्दो फोथायनाय खान्थिया । बिनिखायनो गोबां मेगन गुनु मानसिफ्रा बिफोर बर'नि धोरोमखौ एंगारना जुगे जुगे अबतार पुरसनि सानथौ धोरोम नायगिरना बारस्लायलांनो हमनाय नोजोराव फैदों । 
 बेराफारसेथिं दिनै बर'साफ्रा बर'खौ मोनसे गेरेमसा हारि दानायनि सिमां नुदों । गेरेमसा हारि दानो नांगौब्ला हारिया स्रा जाजोबनांगोन । धोरोम , क्रिस्टि , हारिमु , आरिमु , थुनलाइ रावफ्रा आब्रुथि महर लानानै रोखा थानो नांगोन । दानि Globalise मुगायाव ब'रफ्रा दावगानाय , जौगानाय हाबाफारिजों लोगोसे बादायारि गोसोज़ों आगान सुरनांसिगौ । थौले धोरोम फारागथि लानानै हारिया खामानि मावाब्ला माहारिया गबगोन आरो उनफिनना थानायनिसो लामा नुहरदों । जोंनि गेजेराव धोरोमा जेखिजाया मानो , फोरबो फालिनाया जिखिजाया मानो बर ' हिसाबै बर ' रावआरि फिसा हिसाबै जों खौसे थानो नांगोन अब्लासो गुबुन सोद्रोम हारिफोरबादि गनायथिजों लोगोसे सिनायथिखौ मोननो हागोन । मोनसे बाथ्राया थारदि , मोनसे हारिखौ धोरोमा राजखान्थिजों खौसे खालामनो गोहो गैया । सोरबा सानदोंब्ला एबा आखाइ होंदोंब्ला बियो जीउ बावनांनोबो हागौ । मोनसे हारिखौ राव हारिमुआसो हमथानानै लाखियो ।