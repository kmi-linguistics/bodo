माखासे नेमखान्थि दंब्ला बेफोरखौ सावरायलाइनायनि गेजेरजों नागारनांगोन । जाइ हाबाफारिखौ दुलाराय बाथौ गौथुमआ नाजाबोगासिनो दं । जानागुरु बिथांमोननो मोजां बोसोन होनायनि राहा लानो हायोब्ला साबसिन जागोन मानोना गामि ओनसोलाव थानाय जानागुरु बिथांमोनहा बाथौ गौथुमनि नेमखान्थिखौ मिथिया आरो सोलोंनोबो लुबैया । बिथांमोनखौ मोनसे दिसिप्लिनजों लांनोब्ला बाथौ गौथुमनि बेन्दोङाव लाबोथारनांगोन । मानोना सोरबा सासेआ गाज्रि मावोब्ला बेनावल ' थाबथाना थाया । बेखाइनो बाथौ गौथुमनि आनसलिक आफादफोराबो बैफोरनि सायाव गोख्रों नोजोर लाखिनांसिगौ । फारसेथिं हाबा होग्रा पुरिहित बिथांमोननि सायावबो नोजोर होनांगोन । जाहाथे गुबुन गुबुन सुबुं फोरा बाथौ धोरोमनि हाबा होनाय खान्थिखौ गाज्रि मोननो हाया आरो बइजोंबो नाजावजानाय जायो । जोबनायाव बेखौल ' आसाथियो गासै जानागुरु , पुरिहित आरो राइजो - राजा । बिथांमोनहा मोनसे गोदानै गुस्लाइनाय लाबोनो लाराय बाथौ गौथुमनि गाइडलाइनसजों सोलिगोन होननानै । बेजों लोगोसे बर ' समाजव बाथौ धोरोमनि बिथाखौ गोगोम - गोरा खालामना मुलुग दरबाराव बइजोंबो सिनायथि मोनहोगोन । 