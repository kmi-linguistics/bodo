दोहोरोमा जादों सुबुंनि गोसोखौ दलरै खानानै दोननो हानाय मोनसे गोरा जिनजिरि । सुबुंनि गोसोआ खारथायसुला , थिर गैयै , अहंकार , गिनो रोङै , लांसुनिया आरो अन्नाय गैयै । बेबादि गाज्रि आखुनि गोसोखौ जाय हमथानानै दलर , थार खालामनानै मोजां फारसे लानानै फैयो बिनो दोहोरोम । दोहोरोमा सुबुंनि गोसो सिङाव बाहा लाखोमानाय गाज्रि सानस्रि आरो गियानफोरखौ मोजां , निस्थार आरो गोजोन खालामो । संसाराव थानाय गासैबो गाज्रिनि फोजोबस्रांगिरि मोजांनि दैदेनगिरियानो जादों दोहोरोम । दोहोरोमखौ इंराजीआव Religion बुङो । Religion सोदोबा लेटिन राव ' रिलिजिव ' निफ्राय फैनाय । रिलिजिव नि ओंथिया जाबाय खानाय एबा खौसे खालामनाय । अदेबानि जाय बिथिङा मानसिनि गोसोखौ गसाइजों खाफानानै खौसे खालामो बिनो Religion एबा दोहोरोम । दोहोरोमाव सुबुं आरो इसोरनि बाथ्राया हाबसोनानै थायो । मुलुगनि गासैबो दोहोरोमनि गुबै थांखियानो इसोरखौ मोन्नो नागिरनाय । सुबुंनि गोसोआव फोथायनाय दङ । बे फैलाव समायना संसारखौ मिथिसमोनै समाव सोरबा सुबुङा दानानै गालांदों आरो बै सुबुङा एरैबादि गोहो गोरा , गुण गोनां जायखौ बुंनानै फोजोबनो हाया । बे गोहोनि बिगुमायानो इसोर एब अबं लावरि । बिनि महरखौ नुजानाय आरो नुजायै होन्नानै बुंदों । बिबादि गोहोनि बिगुमाखौ मोन्नो थाखाय सुबुंआ हांखुर जायो । संसारनि सुबुंफोरा फोथायनाय दङ - इसोरा मानसि हारिजों लोगोसे गासै मुलुगनि नुनायमानियो निदान खैफोद जायोब्ला रैखा खालामो मानोना जों बयबो बिनिनो सोर्जि फिसा । फिसाफोरा गावनि दुखु - जार्लाखौ बिफानो एबा बिमानो खिन्थानानै गोजोननि राहाखौ नागिरनाय बादिनो संसारनि सुबुङा गावबा - गावनि जानाय दुखु - दाहा , दाय - गोरोन्थिखौ इसोरनाव बिनानै गोजोनखौ नागिरो । सं दाननानै इसोरखौ नागिरनानै मोना , बिनिखायनो गोजाम सुबुंफोरा सं दान्नानै इसोरखौ मोन्नायनि लामाखौ सानखांनो हादों । गोजाम सुबुंफोरा सनखांनानै मोन्नाय ध्यान धारना आरो आरजनि जोनोमा जादों । गुबुन फारसे बिसोर बेखौनो मोन्दांबावबायदि इसोरा जोंखौ अराय नायबाय थायो जोंसो बिखौ नुनो थाङा । अरायबो जोंखौ नुहुरग्रा बै इसोरनि सिगाङाव जेबो मावखुमानो हाया , लाखुमानो हाया आरो थगायनो हाया । 
 बिनिखायनो बिखौ लोगोआव मोनोब्ला गाज्रि हाबानिफ्राय अरायबो गोजानाव थानांगौ , गोथार गोसोजों बिखौ गाबज्रिनांगौ । बेबादि सुबुङा सान्नानै मोन्नाय राहाफोरा गुबुन गुबुन जानायनि थाखायनो दोहोरोमाबो गुबुन गुबुन महर मोनबाय । थारैब्ला इसोरखौ मोननो