बुंनाय जायो । सान - अख्रां - बार - दै - हानि सोरजिगिरिया सोर ? बियो सोर ? बेनो " इसोर " होन्नानैबो बुंबावनाय जादों । इसोरा बइनिबो सोरजिगिरि , बेनो बाथौनि सिगां बोराइ । बेनिखाइनो बिखौ " बोराइ बाथौबो " बुंनाय जायो । बियो थैनो रोङा , गुदि गैया , बिजौ गैया । इसोरा जेरै थैनो रोङा , बिनि नेर्सोन गाइनाय सिजौ बिफाङाबो थैद'रोङा । बाथौ बिन्दोआव सिरा मोनबा गोनां साज्रां सिरानि सिजौखौसो गाइनाय जायो । सिरा मोनबाजों - सोरजिनि गाहेला थाथौ , बाथौखौ फोरमाइनो हायो , बिलाइजों माइनाव सानथौ , जरा - जरा सुजों जुलि सानथौखौ रुजुनो हायो । सुनि सायाव बिलाइ बिलाइनि सायाव बिबार बारो । सिजौ बिबारनि फाइलिया मोनबा । बे मोनबा फाइलिजों , इसोरा गावनि सोरजिसुमा संसाराव बिबारनि फाइलि बाइदि आलांगायै जिबिनो गाव सरजाबना हरनाय एराइनो हायै मोनबा बान्दोखौ रुजुनो हायो । बारजेन्नाय बिबारनि सेरजों गाहाइनिफ्राइ स्रें ओजों बारसे - ओजों बारनै बिबार बारबावओ । बे बारनैनि मादाव बारसे जो आरो बारसेया जोला । जो बिबारआव फिथाइ थायो । बारजेन्नाय गिबि बिबारआ रानो । फिथाइआ थायजेन्नायाव सिरा मोनबा महरै थायो । बेनि ओंथिखौ मोनबा गाहेला आइजें - बाथौनि जोलै होन्ना रुजुजायो । फिथाइआ देरब्ला मोनबा सिरानि मोन्नैया गोमोरनानै मोनथाम सिरानिल ' जाना थाहैयो । बेजों इसोरनि सोरजिसुमा संसार - मोनथाम फुरियाव जिउ जोलैया राइजो जानाङो बेखौ आरो रोदाजों जिउ सानथौखौ रुजुनो हायो । बे गासै बाथ्राखौ बिजिरनानै नायोब्ला , बर'बोरायखौ बाख्नायनांगोन ; मानोना बे बिफां बाइदि सोरजि आरो इसोर सानथौखौ रोखायै रुजुना फोरमाइनो हानाय बुहुमाव आरो गुबुन बिफां गैखालिया । बेनिफ्राय जों रोखा जानो हायो - बाथौआरिफोर गोदो - गोदायनिफ्राइनो सासे इसोरखौ सिबिग्रा सिबियारिसो । आबां - जाबां इसोर होन्ना सिबिया आरो गुरुखौनो गाहेला खालामनानै सिबिनाय हुदा गैया । इसोरखौ सिबिनाय समाव बोसोमुथि आलियाव जिदाइन जरा खांख्लाजों नेर्सोन थुनानै गुरु अनसायनानै सोरजिगिरिखौ सिबिबोदों । बाथ्राया बेनोल ' इसोरहा थैनाय थांनायनि बाराइ गैया । बेनिखायनो थि दिन खालाराव इसोर सिबिनाय सोलोन्थो गैथारामोन ।