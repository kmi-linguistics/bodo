दुखु मोनो गाबखोमायो सिरि सिरि । जावजें : आसिसुखि । आसिसुखि : मा आदा जावजें ? जावजें : अां गाबोन हायेन फार्से ओंखारलांगोन । नों खोनादोंना ? आसिसुखि : ओहो । जावजें : अां गाबोन लोगोआव सानैसो सान्थ्रि लोगो लाना हायेनाव थांगोन । आसिसुखि : सान्थ्रिफोरा सोर सोर ? जावजें : सादोरसिं आरो रुपसिं । आसिसुखि : सेंसौ खाम्फायालाय ? जावजें : बियो गंगार हाजो बेंग्रा जाना थागोन । आसिसुखि : आरो नों जाबाय हायेन राइजो बेंग्रा । हायेननि राजा । जावजें : राजा नङा , फोरजा । अां राजा देबधर्मआ थिन्नायबादिल' मावफुंगोन । रथ' , नों मानिथाखाय सेंसौ खाम्फाखौ रायखांदोंमोन ? आसिसुखि : ओंरैनो । जावजें : नङा , बेखौ रायखांनायनि माबा मोनसे जाहोन थागोन । बुं आसिसुखि मा बाथ्रा ? आसिसुखि : आदा जावजें , नों सेंसौ खाम्फानि फार्से मोजाङै दिथो होना सोलिनो नाजा । जावजें : मानो ? आसिसुखि : मानोना जों मिथिनायाव बिनि गोसोआ मोजां नङा । नोंखौ राजाआ अन्नाय , बिबान होनायखौ बियो जोबोरैनो मेगन सायो । नांथों नांथों बुंना नोंनि गाज्रि मुं सुयो । जावजें : जेरै ? आसिसुखि : जेरै नोंलायनो हाग्रानि फिसा । गंगार राजाया हायेन राइजोखौ गाग्लोबनायाव बर'फोरा जाइ जेरै मोनो एरै खारनायाव नोंलायनो जाउलियाबारिनि बेन्दोङाव नांथाना थालाङो । नोंनि आइ - आफाआ जिउखौ लाना खारनायाव नोंखौ गंगार सान्थ्रिफोरा मोनबोना राजानो होफैयो । 