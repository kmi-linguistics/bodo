आसिसुखि : नाथाय सासे सान्थ्रि गाहाआ हाजो सेरनि बे दै बाज्रुमनि गाथोनाव मानो दुगैनो फैदों ? सेंसौ खाम्फा : मानो ? बेव आं दुगैनो मोना ? परमासुखि : बे गाथोनाव जावजेंल ' दुगैयो । सेंसौ खाम्फा : ए । मिथिगौ । आसिसुखि : मिथिनानै मानोथो फैदों ? सेंसौ खाम्फा : जावजें थामहिनबा जाउलिया अांग्लांखौ लोगो हमनो । आसिसुखि : जाउलिया आंग्लां ? मा बुंनाय जादों ? परमासुखि : आदा जावजेंखौ जाउलिया , आंग्लां दाबुं सेंसौ खाम्फा । नों लाजिया बिदि बुंलाबायनो ? सेंसौ खाम्फा : ऐ , अां बारम्बार बुंगोन । जावजेङा जाउलिया , आंग्लां , फाग्ला । फाग्ला बाइदि एसेयावनो रागा जोङो , एसेयावनो फोरजा फोरखौ साजा होयो । मानसिखौ मोसौबाइदि बाहायो । एखम्बा हायेननिफ्राय हाजोआव गारि बोखोहोयो , एखम्बा गारि खिथुआव आखाय खाख्रबना बुद्रुहोयो , एखम्बा दैआव अराव गारसोमो । बिनोखि मानसि मोजां ! अां सान्थ्रि गाहाइ , सान्थ्रि हान्जाखौ दैदेन्नाया आंनि बिबान । नाथाय बेवबो बियो आखाय होबावो । आसिसुखि : माबोरै ? सेंसौ खाम्फा : आंनि सान्थ्रि हान्जाखौ बोरै फोरोंनांगौ , मा आदब खायदाजों दैदेन्नांगौ बियो अांनि खामानि । नाथाय जावजेंआ बेव आखाय होनो सोर ? परमासुखि : आदा जावजेंआ राजाजों खांजानाय राजानि फिसाज्लानि मान मोन्नाय सासे राजखुंगुर । राजखुंगुरब्लाबो नाथाय बियो फोरजाजों खामानि मावफानाय , सिमा बेंनाय आरो सान्थ्रि दैदेन्नायनि बिबान रुजुनो । बेव नोंहा मानो मेगन सानांगौ ? आसिसुखि : आरो नों आदानि बेरेखायै बेसेबां बाथ्रा बुंदों बेफोर गासैबो नंखाय । गासैबो साजायनाय । नों गावनो बिदि , आदा जावजेंनि सायाव दाइ होदों ।