बोराइ मानसि : फिसा , नोंनि बिमा - बिफा , बाइ - बाहागीफोरा थारैनो सोरमोन नों बेखौ उदिस लानो हायेन राइजोआव थांब्लानो मिथिनो मोनगोन । खोनासं फिसा , आंनि बोर होनायाव नों जेरावबो जेरैबो देरहासार जोहोलाव जानो हागोन । नोंनि मोदोमनिफ्राइ बे थाबसिखौ हाख'वागौमानि रावबो नोंखौ बुथारनो हानाय नङा आरो त्रिशूलनि बोलोजों नोंनि मोदोमाव रावबो आखाय होनो हानाय नङा । नाथाय खबरदार , बे बाथ्राखौ रावनिबो सिगाङाव फोरमायनो मोन्नाय नङा । जेब्लानो फोरमायगोन अब्लानो जम राजाया नोंनि जिउखौ लांगोन आरो आंनि लोगो नेवलाइआ नोंनि मोदोमनिफ्राइ हाख'नाय थाबसिखौ अरखांना आंनि खाथियाव लाबोगोन । अब्लानो आं नोंखौ थैबाय होन्ना मिथिगोन । [ बोराइ मानसिआ बिब्दि बुंना स्रोब गोमोरो । जावजेंआ दै गेजेरनिफ्राइ बोरिआव लासै लासै गाखोबोयो । बियो मोदोमाव गोदान गोहो बोलो मोन्नाय मोनो । ] [ फैसालि गोग्लैयो ] ( नुगान्नै ) [ जंदादुफानि न'नि सिथ्ला , फुंबिलि सम । सिथ्लाआव खामफ्लाय गंसे लाना लथादुफाआ मैगं सायदों । जावजेंआ बबेनिफ्राइबा फैना बुंफैयो ] जावजें : आइयै , अां खमला फिथाय हानहैनो । लथादुफा : थां आफा । अां ओंखाम ओंख्रि संग्रोनो । मोसौ होलांनायनिबो सम जाथ'वाखे । जावजें : आइयै , आं दिनैनिफ्राइ मोसौखौ हार्सि गुमगोन । लथादुफा : मानो फिसा ? जावजें : गेरेमामोनहा गुमदेरहोलानो । लथादुफा : मानो ? जावजें : आंखौ जेबो जेबो बुंना जंखायबाय थायो । लथादुफा : मा मा बुङो ? जावजें : आंहालायनो बिमा बिफा गैया । आंखौ हाग्रामानि फिसा , मोदाइनि फिसा होन्ना जंखायबाय थायो ।