जायनि मुंखौ बियो नागिरनानै मोनाखै । पाठशालानिफ्राय बिसम्बिनि सेराव जिरायनायनि खाबुखौ मोन्दों निजोमा । नाथाय गुबुन हिन्जावफोरजों नुगासेयावनो जेरैबादि अांगोयै रायज्लायनो हायो बेबादि रायज्लायनो राव नागिरनानै मोनाखै निजोमा । खिरखिजों नाहरबाय थानाय बिसम्बिनि दुफायलु नोजोरबो जानांगोन बियो गासै गोदै राव बाहायनानै गावनि फारसे बोबोनो हानायनि गोहोखौ फोजोबनानै होदों । गुबुन दिनाव गुबुनफोरखौ गावनि फारसे बोबोनो ब्रा - ब्रा नाजायो निजोमा नाथाय दिनै जुदा गावनो दों दों बोगथाबजादों बिसम्बिजों । 
 रेलगारियाव बिसम्बिनि फारसे बोगथाबजानाय निजोमा न'आव फैनानै सानसेबो गोजोनै थानो हायाखेै । स्रोद स्रोद सं दानदों बियो बिसम्बिनि । आरो जाय सैथोखौ बियो नागिरनानै मोन्दों बे सैथोया बिखौ आरोबाव बिसम्बिनि फारसे खर गंग्लायहोबावदों । 
 सासे हिन्जावसा गथ'नि बिमा बिसम्बिया । हाबानि बोसोरसे उनावनो आसाम राइफलनि कमाण्डेन्ट पंकज बसुमतारिया मोनसे बमा बेरफुनायाव जिउ गोमादों । बे समाव दान्द'नि देहा गाज्रिमोन बिसम्बिया । फिसाइनि फारसे गोथौ फोथायनाय थानाय आरो जोबनो गैयै मोजां मोन्नाया बिसम्बिखौ गोहो होदों फिसाइ गैयाब्लाबो फिसाइनि जोबथा इसादिखौ जोनोम होहोनो । फिसाजोनि जोनोमनि उनाव मानसिफोरनि रोजा खावलायनाय थिन्नाय मोनसेयावबो हाबा जाफिनाखै बिसम्बिया । फिसाजोखौ मानसि खालामथारनो आरो पंकजयाबो बिनि जिउनि सेथि आरो जोबथा हौवा सुबुं महरै गनायनाय बिसम्बिया महर थासेयावबो , बैसो थासेयावबो हौवाफोरनि फारसे मानोबा गावखौनो एसेबां गंग्लायहोफिन्नो हायाखै ।