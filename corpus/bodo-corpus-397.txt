बोसोर गोदान रंजालि बैसागु खुंनायजों सोमोन्दो लाखिनानै मोसानाय , मेथाइ रोजाबनाय , दामनाय देनाय आरो रंजाखांनायजों गोदान बोसोरखौ बरायनाय , गावजों गाव हामब्लाय होनाय , बरायनाय अनसायनाय , गेदेरनो मान होनाय , उन्दैनो बोर सारस्रिनाय आरो गोलावै हास्थायनाय अबंनि सेराव बोर बिनाय , बोर सारस्रिनायनि नेमखान्थि , आसार , दोहोरोम , बोसोन खान्थि बाहायनाय आरो मानिनायनि थांखि सिथाबना दं । बेजों लोगोसे बर ' हारिमु सोदोमस्रि , राव - थुनलाइ सिबिनाय आरो सरैखा खालामनायनि बाथ्रा नांफादेरना दं । 
 बैसागु मोसानायखौ रंजानाय , बोथोरनि खनसे मोसागारनाय एबा रंजास्रानाय होनना सानालासि बर ' हारिमुनि मोनसे गोनां आयदा आरो सुबुं मोसानायनि एनगारनो हायि दालाइ होनना गनायना लानो होनांगोन । बे आयदाआव गोथौयै नोजोर होना बखौ जौगा लांनायनि थाखाय राहा लानाय , सोदांनाय , फेहेरनायनि फारसे गोसो होनाय , बयबो आंगो सानना गनायना लानाय फारसे गोथौयै नोजोर होनांगोन । 
 ( 1 ) बर'नि आगौ फोरबो महरै आजावनाय : 
 बर ' समाजाव गुबुन गुबुन दोहोरोम सिबिआरि दं । आरोबाव दं गुबुन राव , हारिमु , सोदोमस्रि फारसे गंगलायलांनाय । खायसे गावनि राव थुनलाइ , हारिमु , सोदोमस्रि एंगारना गुबुन जौगा हारि , हारिमु , दोहोरोम , रावनि गेदेर दाहौआव गोरोबलांनाय । आथिखाल गेदेर बद'फोरनि दालाइ दासा हारिसाआनो बैसागुखौ बर'नि आंगो फोरबो महरै आजावना लानो सोलोंनांगोन । रंजालि बैसागु फालिनायाव मोसौ थुखैनाय एबा मोसौ बिहु , मानसि बिहु गोदान बोसोरनि से खालाराव गाव गादनि नेम खान्थि बाइदियै अबं लावरि एबा इसोरखौ सिबिनाय , गेदेरनो मान बाउनाय , उन्दैनो अननाय आरो बोर सारस्रिनाय गोनांथि आरो गोथौथिनि सोमन्दै गोथौवै बिजिरलायनाय , सावरायलायनाय , सावरायलायनायनि हाबाफारि लानांगौनि सम सफैबाय । मोनसे सम दंमोन गामिआव बैसागु फालियोब्लानो दाइ - दन्द फोनांलायनाय । समाजा मानो बिजिरलायना दाइ - दन्द फोनांनो जानायमोन । बेफोर थारैनो सानफिननो आरो नायबिजिरनो गोनां होनना सानजाथाव । आथिखालनि बे बदायलायनाय आरो ग्लबेलाइजेसन ' मुगाआव गावनि आंगो फोरबो महरै बैसागुखौ गनायथि होनाय आरो आजावनायनि गेजेरजों बद'समाजाव गोहोम खोख्लैनो हानांगोन । उन्दै बैसोनिफ्राय जागाय जेनना लाइमोन , सेंग्रा , सिख्ला ,