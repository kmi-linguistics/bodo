जों बयबो मिथिगौ सोरबां सुबुं बिहुराम बर'खौ गावनि लांगोना रौता सारिआलियाव 1990 इं मायथाइनि 27 सेप्तेम्बरखालि सिनायमोनि उदखारिफोरा गावथारदों । बिथाङा बर ' थुनलाइ आफादनि बिबानगिरि हिसाबै गाहाइ नेहाथारियाव 15 बोसोर आरो लेङाइ आफादगिरि महरै थाम बोसोर बिबान रुजुनबोनांबाय । 
 बर ' थुनलाइ , राव आरो बर ' सिबिसुला सासे सानसुमै सुबुंथिनि थान्दै बिनेश्वर ब्रह्मखौबो सिनाय मोनि उदखारिफोरा 2000 इं मायथाइनि 19 आगस्तखालि मोनाबिलि समआव गावनि न'आवनो बिखा - उदै गावफ्लंनानै जिउ फोजोबलांदों । बिथाङा बर ' थुनलाइ आफादनि थाम बोसोर गाहाइ नेहाथारि , थाम बोसोर लेङाइ आफादगिरि आरो बा बोसोर जाहां आफादगिरि जानानै बर ' सुबुंखौ अनसायबोनाय सासे गेदेमा सानसुमै । 
 सानैनि गावथार जानायनि फारागथिया बेल ' मुंख्लं बिनेशवर ब्रह्मअा आफादगिरि बिबानआव थानाय समआवनो गावथार जाबाय आरो सोरबां बिहुराम बर'आ गाहाइ नेहाथारिनि बिबाननिफ्राय ग'ग्रो - ग'ग्रा थाम दान उनाव । 
 जालांनाय जाथाइफोर आरो जाहोनफोरखौ नायनानै सम सम बागदाउनाय फैयो आरो सानहोयो । गमामा जाहोनफ्रा बेसे गोथौ आरो सोरनि आरो सोरजों बेसेबां मुलामफा गोनां ? सानजाथाव बादि मोनो - बर'नि जारिमिनआव बे बादि हारिनि हारिमायारि आफादनि बिबानगिरि जानानै हारिनिनो आफादनि ( जायफोर उदखारि मुं मोन्दों ) सुबुंजों गावथार जानाय आरो गावथार नांनाया हारिनि मुलाम्फानि ना गावनि थांखियाव जेन्नांनायनि ? 
 बर ' थुनलाइ आफादखौ बर ' हारियाव , थुनलाइ आरो हारिमु सिबिनो आफाद महरै हारिजों दाजाजेन्नाय बर'नि गुदि आफाद , गागि हारिमायारि आफाद होन्नानै बयबो बुङो । 
 जानो हागौ बयबो हारि माहारिफ्रा दिनै मानबो होदों आरो गनायथिबो होदों । बर ' थुनलाइ आफादनि उजिजेन्नायनि थांखिया दिनै एसे गाबोन एसे लासै लासै जाफुंंसार जाबोदों । 
 जों बयबो गनायनो हानाय जानांगोन , बे आफादआ बर ' राइजो राजानि गोहो बोलोनि अनगायै जेबो दाहाल - थुंग्रि गैजायि मोनसे आफाद । हारि जौगानायनि बायदि मिजिं थानाय आरो हांखुर जानाय बे आफादआ हारिनि मोनफ्रोम आफाद आरो साफ्रोम दैदेनगिरिखौ ज ' ज ' खौसेयै नों दानागार अां दानागार मुथासे बर ' हारिखौ हारिनि हाबा मावनो अरायबो हांख्रायबादोंं आरो लामा दिन्थिबोदों । बेनि गोबां फोरमान दं आरो बयहाबो रोंगथि दं । अब्लाबो आरो बेनि गेजेरावबो बे आफादनि बिबानगिरिफ्रा सम सम सोरबाया सोरनिबा बोलि जानांदों बर ' फिसाजोंनो । अां सानो बेफोर दुखुथिया जाथाइफ्रा जोंनि सोलोंनां आयदा आरो बांसिनै इयुन जोलैफोरनि थाखाय । 
 जौगा हांनाय हारिखौ जौगाहोनो हाजासे मिजिं गोनां जोबोर गोसो गुदुं हारि अनसुला राफोर सुबुं होन्नानै सान्नो हागौ जों बिनेश्वर ब्रह्म आरो बिहुराम बर ' सानैखौबो । निदान आरो गैथोरै समआव राइजोया बिबान