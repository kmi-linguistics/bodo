होब्ला बिबान रुजुनग्रा राफोर सानस्रिनि सुबुं बिसोर । खायसेफोर बादि मोजां बोथोरब्ला बिबान हांखुर जानाय , निदानब्ला एरखेनाय सानस्रिनि बेरेखा बिसोर । गैथोरै समाव आसुगुर गावगासे बिहोमा होनाय आरो रोहो - रोहो थाफुनाय समआव खादासे बिहोमा होनायजों समान होन्नानै सान्नो गोरों सुबुं बिसोर । 
 गोसोनि बोलोखौनो सोमावसारनायनि राफोर हाथियार सान्नानै बड'फा उफेन्द्रनाथ ब्रह्मया बर ' हारिनि थामोनथानि थाखाय ज'ज ' सोमावसारनानै बर ' हारिखौ दुलाराइ भुमाव मिथिसार होदों , बेफोर बेसे गोसोनि बोलो ? गोदोसोनाय बर ' राव आरो गैथोरै थुनलाइखौ लानानै बर ' थुनलाइ आफादनि बिबानगिरि जानानै बर ' थुनलाइ आफादआदि बर ' हारिनि हारिमायारि आफाद बे बाथ्राखौ सा - सानजा भारतजों लोगोसे गासै भारतआवदि मिथिहोनो हादों बे बिहोमायाव बिहुराम बर'खौ मालाय एसेल ' होन्नो हायो । बिदिनो बिनेश्वर ब्रह्मआबो गैथोरै समआव मुलुग थुनलाइनि दरखङाव बर ' थुनलाइखौ लामा दिन्थिहैनो हादों आरो मुलुग थुनलाइनि बिबार बागानआव बर ' थुनलाइखौ बारसे बिबार महरै फज'फा हैनो हांखुर जादों । मुलुग थुनलाइगिरिफोरनो बर ' हारिनि गांनाय लुबैनायखौ फोरमाय हैदों । 
 गमामा बर ' थुनलाइया दिनै भारतारि थुनलाइनि बिबार बागानआव फांसे दिदोम बिफांसै । जाय बिफांहा बायदि बेरननि बिबार बारनो हानाय गोहो दं । बे बिफांखौ दै - हासार होनानै बिबारै - फिथायै गेरेमसा महरै फोथांनाया इयुन जोलैनि बिबान जानानै थाबाय आरो इयुन जोलैखौ मेगन नुहोनाया दानि गासै सान्नो हानाय मावथि सुबुंफोरनि बिबान । 