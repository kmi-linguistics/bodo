8 . थाखोनि गाहाम फरायफारि ( syllabus ) सायख'नायाबो गुणगोनां सोलोंथायाव गोख्रोङै गोहोम खोखलेयो । बेनिखायनो थाखोनि फरायफारि सायख'नायाव गुण गोनां लिरबिदांफोरखौ थिस'न्नायनि राहाखौ थि खालामनाया मोजां । बर ' बिजों फरायफारि सायख'नायाव गोबां लिरबिदांफोरखौ गुबुन रावनि मदद लानो गोनां जानायखौ नुयो । बेखौ नायोब्ला गुण गोनां बर ' रावनि लिरबिदां अांखाल थानायनि बिदिन्थि होन्नानै सानजायो । मोनसे लिरबिदांखौनो थाखो 12 आरो B . A . आरो M . A . नि फरायफारियाव सोसननांनाय थासारिया गुण गोनां लिरबिदांनि अांखालनि बिदिन्थि । 
 9 . थाखानाय लिरगिरि , जाखांफुनाय लिरगिरिफोरखौ थुलुंगा होनायनि राहायै आथिखाल थासारियाव BTC सरकारा मोखथां पलिसि लानांगौनि गोनांथि दं । 
 आबहावा 
 बर ' बिजों सोलोंथाइनि आबहावा गुबुंले जानाय थासारियाबो बर ' बिजों सोलोंथाइनि मोनसे जेना । सरासनस्रायै सोलोंथाइनि बारहावाया मोजां गाज्रिखौ फरायसाफोरनि आनजादाव उथ्रिनायनि हारनि गेजेरजों सुनाय जायो । फरायसाफ्रा आनजादाव मोजाङै उथ्रियोब्ला बारहावाया मोजां , उथ्रिनो हायाब्ला गाज्रि होन्नानै सावरायनाय जायो । अदेबानि सोलोंथाइनि बारहावानि सायाव सावरायनायनि सिगां बे बारहावाया माजों माजों दाजानाय बेनि दाथाइफोरखौ संदान्नांगौवानो मोजां जागोन होन्नानै अां सानो । सोलोंथाइनि बारहावानि दाथायखौ अां गाहायाव होनाय रोखोमै बुंफोरनो सान्दों । 
1 . सोलोंथाइनि फार्से समाजारि सानस्रि ( Attitude ) : 
सोलोंथाइनि गोनांथिनि फार्से सांग्रांथि , गोगो सोलोंथाइ लानो थाखाय जायखिजाया थासारिजों मोगा मोगि जानो गोसो जानाय बायदि बिथिंजों समाजनि सानस्रिया गोख्रों जानांगोन । बर ' बिजों सोलोंथाइनि बारहावाया बर ' समाजनि , सोलोंथाइनि फार्से गोख्रों सानस्रिजों सोमोन्दो दं । आरो बे गोख्रों सानस्रिखौ दाफुंनायाव बर ' समाजनि मेगन गुनुफोरनि बिबान दं । आथिखालाव बर ' बिजोंनि फार्से नासयनाया बर ' समाजनि मोनसे थाखोनि सानस्रि , जाय सानस्रिया बर ' बिजों सोलोंथाइनि सौसिख'हायि जेंना । 
2 . सोलोंथाइनि फार्से समाजनि मेगन गुनु एबा बिमा - बिफानि बिफाव : 
 बर ' बिजों सोलोंथाइनि गोगो आबहावा दाफुंनायाव बर ' समाजनि मेगन गुनु थाखोनि एबा बिमा - बिफानि बिफावा जोबोरै गोनांथार । सोलोंथाइनि फार्से सांग्रांथि गोनां बर ' समाजा आथिखालाव गुबुन बिजोंनि फार्से गोसो होनायाबो बर ' बिजों सोलोंथाइनि बारहावाखौ गुबुंले खालामनायाव मदद होयो । गाव समाजनि सिंनि बारहावाखौ सोदांनायनि बिबानखौ गारनानै गुबुन समाज एबा थासारिखौ गोबानाय आखुवा बर ' बिजों सोलोंथाइनि गोगो आबहावा दानायाव बेसेबा गिदिर इनजुर महरै गसंनानै दं , जायनि थाखाय बर ' बिजोंनि थांनानै थानांगौवानो मोनसे गिदिरथार सोंथि जाफैबाय । 
3 . फोरोंगिरिनि बिफाव : 
 सोलोंथाइनि आवहावा फोरोंगिरिखौ गारनानै आबुं जाया । फोरोंगिरियानो सोलोंथाइनि गोगो आवहावा दाफुंनायनि खुन्थिया । आथिखाल ' बर ' समाजाव फोरोंगिरि समाजखौनो बर'नि मेगन गुनु समाज बुंब्लाबो बांद्राय बुंनाय जाया । बर ' बिजोंनि गोगो आवहावा दानायनि बिथिङाव खायसे बर'नि फोरोंगिरि एबा मेगन गुनु समाजा गोख्रों बिबान लानायनिफ्राय एरायनो नाजानाय थासारिखौ नुनो मोनो । बेनि जाहोना मेगन गुनु समाजा गाव गावनि गथ'फोरनि थाखाय गुबुन बिजों बोजबनाय आरो समाजारि बिबान ( social responsibility ) गैयि जालांनायानो गुदि होन्नानै अां सानो । 
4 . सोलोंथाइनि गोगो आबहावा सरकारनि बिफानारिनि फैमाल : 
 सोलोंथाइनि गोगो आबहावा दाफुंनायाव सरकारि बिफानारिनि गोख्रों जोथोननि गोनांथि दंथारो । सोलोंथाइनि बिथिंखौ सामलायनो थाखाय सरकारा सोलोंथाइ बिफान