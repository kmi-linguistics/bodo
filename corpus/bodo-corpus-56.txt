दिनै मायनाउस्रिनो मोनसे सुलु नांगौ । जाथारगोन खैफोदनिफ्राय बारगनो हानाय राहानि फुंखानि सुलुं । नङाब्ला हरखाबै बेसेबा गिदिर बांग्रि मावगोन । बुहुमानो होरलां होरथां जागोन । सुनामि जागोन । बेसेबा गिदिद दै बाना सोमजिगोन न'नि उखुम मुदा लोमजासे जानाय दै बानाया न - बां , जिब - जुनार बिफां लाइफां फारसेनिफ्राय फोजोबस्रांलांगोन । आबादनि दुब्लिया लोमसावनानै रोजा - रोजा बिघा हानि आबाद ख'हा खालामगोन । बेबादि मोनसे गिथावना जाथाय जानो हागौ दिनैनो जाथारनो हागौ । दिनै बेलासिनि गेजेरावनो जाथारनो हागौ । 
 बेखौ सानै सानैनो उसाव - बादाव जादों मायनाउस्रिआ । जानो लोंनो ख'हाबाखै । मावनो दांनो गोसो ज'आखै । जेराव मेरावनो खाउलाय हमै हमै जगोमालाबायदों । गेजेर गेजेर गोसोआव बोलोबो ज'थायदों – है – जि जानांगौ जागोन बेफोरखौ इसिबां सान्नानै मा जानो . . . अांथ'दाय खालामखै । 
 नाथाय दसेनि उनाव ग्रोब सान्नायनि लैथोयाव गबहैफिनो । जानो हाथाव खैफोदजों जुजिनांगौनि राहा सान्नानै उसाव बादाव जाफिनो । 
 मायनाउस्रिआ बेलगुरि गामिनि दैदेन ब्रह्मनि फिसाजो । गुरै आरो थार गोसोनि । बिमा - बिफानि बेसेन गोसा धोन । नखरनि मायनाव । एम . ए . पास जानाय सासे राफोद सुबुं सम्पद । थांनाय नैजिब्रे बोसोर मायनाउस्रिआ गोबां जेंना -जेंसिजों मोगा -मोगि