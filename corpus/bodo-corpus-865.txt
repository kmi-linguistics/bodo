'बलि प्रथा गोनां होन्नानै बाथौ दोहोरोमखौ नागारनाय बर'फोरा शाक्त मोदायजो दुर्गाखौ फुजिनानै बोलि होनायखौनो आजावफिनबाय । बर' , ब्रह्म आरो खृष्टानफोरा बाथौआरि बर'फोरखौबा दाउसा हाथार नायनि सोंखारियो नाथाय दासिमबो मोसौ , बोरमा दानग्रा हिन्दु बाङालिफोरखौ जेबो बुङा एबा बुंनो हाया । बाथौआरि बर'फोरखौ बिसोरो हेव साना एबा साननो हाया । बाङालिफोरखौ बर'नि जाम्बासिन होनोब्ला रावबो मानिखानाय नङा आरो बेबादि बुङोब्ला मिनिजानायनि फाव जागोन । साननो गोनां खाथाया बेसो - साक्त दोहोरोमारी बाङालिफोरा बोलि होसेआवबो जौगा हारि होन्नानै गनायजायोब्ला बाथौ फुजिनानैनो बर' फोरा मानो जौगा हारि जानो हाया ? बाथौ फुजिनायखौ सोंखारिग्राफोरा सानफ्रोमबो बेसेबां ना बेदर जायो । बिसोरनो माथो कामाख्या , महामाया बोरमा दाननानै बोलि होग्रा फोरजों आफा खबगासिनो दङ ! 
 गोजौनि सावरायनायनिफ्राय रोखा जाबायदि बाथौ फुजिनायाव दाउसा हाथारनायखौ बोलि होनाय होनना मुगैनायनि जेबो जुक्ति गैया । ब्रह्मआरि बर'फोरा कामाख्या , महामाया बोरमा दानहैखायो जेब्ला बाथौ दोहोरोमखौ बाजानायनि खोथा फैथावला । खृष्टान बर'फ्राथ बर'दिन आव मोसौ बोरमा आरिसिथारना जाखायो । सतसंग , कृष्णगुरु हाबहैनायफ्राबो माथो जों जेखौ जायो बेखौनो जायो , जों जेरै सोलियो बेबादिनो सोलियो , लेखा फरा न'खर जेरावबो साबसिन नङा । बाथौ ब्रह्म - खृष्टान बर'फोरा थिउरिया हानजायाव हाबहैनानै बुथार सुथार खालामनायबादिनो बिसोरबो खालामगासिनो दङ । हिनजाव बोनाय , मानसि लांखारनाय , सिगि - सग , बुथार - सुथारखौ बाथौ - ब्रह्म - खूष्टान - सतसंगी , कृष्णगुरु बयबो ज' - ज ' मावगासिनो दङ ज - ज । हामिया ( दुर्निति ) नि खोथाखौथ दोनदो - बयबो थाका जायो , रां बख्लयो , खामानि मावजोबाबानो थिखादारफ्रा रां बखयो , जौ - बेदर ज - ज सोलिलायो । अब्ला दाउसा हाथारनाय खोथा खौनो लानानै दोहोरोम गावस्रालायनायनि ओंथिया बहा थाबवखो ? 
 जोबनायाव बे खोथाखौसो नोजोर होनांगौदि मुलुगनि मोनफ्रोमबो हारिहानो गावबागावनि दोहोरोमजोंनो हारि मोनसेया सिनायजानाय जायो जेरै असमीयाफोरा बैष्णब , बाङालीफोरा हिन्दु , सीनाफोरा कनफुसियान , तिब्बतीफोरा इसलाम , ककेचीगफोरा खृष्टान । बर'नि गुदि दोहोरोमा बाथौ होन्नानै दाबोनो बर'हारिखौ बाथौ दोहोरोमजों सिनायथि होनाय जायो । आरो बेखौनो खालामनो हानैंगौआ गोनांथार जानानै फैदों । 
 अब्ला बर'नि गेजेराव दोहोरोमारि खौसेथि लाबोनायनि लामाया मा ? बेयो मोनसे गोब्राब सोंलु । सा - सा नायोब्ला ब्रह्म - खृष्टान - सतसंगी - कृष्णगुरु बयबो बाथौ दोहोरोमखौ आजावफिन्नायानो गोथोंसिन लामा नुहुरो । नाथाय मोखथांखोर नोजोरजों बेयो बेसेबां जानो हाथाव बेसो गिदिर थार बाथ्राया । ब्रह्म दोहोरोमआ बर'फोरनि गेजेराव हाबफैनानै Point of No Return सिम सौहैबाय होनजायो । खृष्टान बर'फ्राबो गावसोरखौ बेबादि हालोदआवनो मोनो जानांगौ । दासान्दि ABRU आ बोलि होग्रा होन्नानै मुगैजाना दाउसा हाथारनायखौ नागारना बिबार प्रसादजों बाथौ खुलुमग्रा खालामबाय । नाथाय दाउसा हाथारनाय गैयै , खेराय - दौदिनि गैयाब्ला बाथौ दोहोरोमनि महरानो थायैबादि जायो । बिबार प्रसादजों बाथौ खुलुमनायाबो Point to No Return सिम सौहैबाय बादि । बेबायदियाव गासैखौबो स्र खालामनानै गुदि बाथौ दोहोरोमखौ आजावफिन्नोब्ला गोब्राब दिथांखि लानोगोनां जागोन । बेयो जेसे थाब जानानै फैयो एसेनो मोजां । 
 जोंनि दोहोरोमआ गावस्रालायनायाव जोंनि बर'नि माहारिया सेरखाय बेरखाय जानानै फैदों । दोहोरोमआ जुदा - जुदा जानायाव हारिनि गेजेराव नुजाथिनाय दोहोरोमारी गुलाय गुजायखौ बोखार लायनो थाखाय जोङो माखासे राहा सानखांनो हागौ । जों दासान्दि नुनो मोनो मा गोबां बर'