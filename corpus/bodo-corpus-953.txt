जुब जुब जुब दैज्लांनि अखायाव गुदु सोमखोर मिथिंगाया थाजिम लोहाबदों । मारुं बुसारनाय बोरलियानि दाहारजों दोहो गेलेनानै बोहैलांदों फांदां बिखानि बोदोर दैथुन । सोमहाबनाय अख्रां गंसेनि साथा सिङाव सोमहाबबाय माय आबाद । आबादारिनि गुसुथिनि मिनिनाया दिन्दां - फांदां मिनिदों माय बिलाइनि दिन्दौलायाव । जुब जुब जुब सानसे हरसे अखा आरो अखा गेसेर उखुमनि थरथिंनायाव आंनि खन्थाइयाबो सिजादों । सोर ग'साइनि बोर मोननानै . . . ? आजोला सुबुं जिउ मोनखो ; हाबाब ! . . . फैसालि नुनो मोननैआव जानांबाय नों हालाय - हाफाय , बेसेबा ! गोजोनै गेलेनानै दङ नों उदांनि फैसालि रुबैआव । सोरजिगिरिनि बोर मोननानै जिब - मुलुगनि जौसिन गियानि आरो फैलाव बुहुमनि बारसे बिबार ; उदां , उदां आरो अराय उदां - अखोरां सानि हाथरखि बादि अब्लाबो . . . बाराव दंफांनि बिलाइ सिरियो समनि फाखनाव दुखुथिया जायो बेनो , उदांनि बिबार - सुबुं जिउ . . ।