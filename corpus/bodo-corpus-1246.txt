मोगथाङाव खौसेथिनि गोनांथिखौ बयबो मिथिगौ ; दैदेनगिरि , बांसिनै समाजारि आरो माहारियारि आफादनि दैदेनगिरिफोरनि खुगायाव थलेन - थलेन ओंखारफ्लेबाय थाग्रा मोन्थोराबो बेनो - 'खौसेथियाव जों थांगोन , गावस्रालायब्ला जों थैगोन' । खौसेथिनि बे गोथार मोन्थोरखौ बर ' दैदेनगिरिफोरा गिदिर सानथौगिरिफोरनिफ्राय सोलोंदों जानो हागौ ; नाथाय बर ' राइजो - राजाफोरा बर ' दैदेनगिरिफोरनि खुगानिफ्रायनो गले गले खोनादों । 1987 माइथायनिफ्राय एबसुनि दैदेननायाव जागायनाय 'बर ' राइजो ' बिनायनि सोमावसारनायनिफ्रायनो बे मोन्थोरा खना - खनला राइजो जानाय बर'फोरनि गोसोआव नांहैदोंमोन । गोबां बर ' दैदेनगिरि आरो राइजो - राजाफोरा खौसे जाफैदोंमोन । बर'राइजो बिनाय दोहौजों गोरोबफानो हायै बर ' कंग्रेस , ए . जि . पि . , सि . पि . आइ . एम . , एस . एफ . आइ . आरो माराम अरनानै थानाय पि . टि . सि . ए . नि दैदेनगिरि , मावथि आरो मददगिरिफोरखौ गोबौ हाथियारनि गेजेरजों खौसेथियाव लाबोनो नाजादोंमोन । बै समाव सोमावसारनायनि हाबाफारि आरो थांखिनि बेरेखा मावग्रा होन्नानै 1989 इं माइथायाव मेट्रिक आनजाद खुंनायनि थाखायनो फरायसालिनि गोरायुंखौ सिनथाय बिजि - फिसानि सिगाङावनो होसो - होसो सुथारनायबो जादों । मबेबा गामि एबा ओनसोला सोमावसारनायजों ओंखारफायै , बेरेखा खालामनायनि थाखायनो न - बां , बाख्रि - गलि सावग्लुंनाय जादों होन्नानैबो खोनादों । आलादा बर ' राइजोनि मोन्थोरजों सेरखाय - फेरखाय , रानखाय - सिखाय जानानै थानाय बर'राइजो - राजा आरो बिसोरनि गोसोफोरा खौसेथि जाफैदोंमोन । बिमा - बिफा सासेनिनो फिसा फिसौ होन्नानै फोथाय - लायदोमोन , अनलायदोंमोन आरो खौसे जाफैलायदोंमोन । अब्लाबो , बेनि गेजेरावनो एन . डि . एफ . बि . नि आवथायाव माखासे या गोरोबफैयाखैमोन , दालाइनैनि गेजेराव आदर्श - निख्रुइ बिबेकारी दोहौजों बांसिनै जुजिलायनाया दिनैसिमबो थाबोगासिनो थादों । आदर्शनि अांखालनि बाथ्राया जादों बर'नि थाखाय मावनो जिउ दान होनानै ओंखारबोनाय हानजाफोरा गुबुन हानजाखौ गावथार - सुथार फोजोबनो नागिरनाया रावनिबो आदर्श जानो हाया । सैथो बाथ्रा'खौ बुंनायाव गोबाङानो गिनाय मोनो , आरो गिनायनिबो जुक्ति दङ ; मानोना गिनाय लायाबालानो नंथारगौ सैथोखौ सोंखारिग्रा माखासे बर'फोरा बर'फोरनि आखायावनो जिउ दान होलांनांबाय । बुंनो गिलुं - गिलुं मोन्नाय सैथो बाथ्रायानो जादों - 1987 इं मायथाइनिफ्राय आलादा बर ' राइजोनि थाखाय सोमावसारनायाव पुलिस - मिलिटारिनि आखायाव जेसेबां थैदों - बेनिख्रुइ बांसिन बर'फोरा हारि दानो हाथियार लानानै ओंखारबोनायफोरनि आखायाव जिउ गोमानांदों । आरो पुलिस - मिलिटारि - फोरनि आखाइयाव जिउ गोमादों - बर ' मावथिफोरा ; नाथाय बर'फोरनि आखाइयाव गोबां बर ' दैदेनगिरिफोरा जिउ गारनांदों । गोबांनि गेजेराव सानैसोखौ मुं मख'जायो जेरै - बिनेश्वर मुसाहारी , महीनि बसुमतारी , बिहुराम बर' , बालिराम बर' , सामेसर मुसाहारी , कामीनि बसुमतारी , बिरभुषण नार्जारी , बड'सा नार्जारी आरो गुबुन गुबुन । दिनैनिफ्राय द ' दानसो सिगांसिम बर'राइजोआव बुथारलायनाय , होसोलायनाय , सिगिलायनाय ,