बुथुमनानै आसाम सरकारनो गथायनो थाखाय गोजौ गेजेरारि सोलोंथाइनि बिथोनगिरिनो बिबान होबाय । बे लेखायैनो गोजौ - गेजेरारि सोलोंथाइनि बिथोनगिरि बिथाङा गासै आसामनि बर ' बिजोंनि गुदि , गेजेर , गोजौ , गोजौसिन फरायसालि आरो फरायसालिमा ( कलेज ) नि अनजिमाखौ होनो थाखाय बर ' थुनलाइ आफादनो बिबान होनाय लेखा बेखौ जिला आफादफोरनिफ्राय बुथुमना सरकारनो गथायनाय जाबाय । मिजिं लानाय जादों दि फैगौ बाजेट जथुम्मायाव बेनि सायाव आसाम सरकारआ राहा लागोन । 
 भेन्सार फरायसालि प्रभिन्सियेलाइज खालामनाय आरो बर ' फोरोगिरि गायसननायनि सायाव : 
 बर ' थुनलाइ आफादआ बेसेबांबा बोसोर सिगांनिफ्राय बर ' बिजोंनि भेन्सार फरायसालिफोरखौ प्रभिनसियेलाइज खालामनो थाखाय दाबी दैखांबोबाय थादों । नाथाय आसाम सरकारआ दिनैसिम जेबो रोखा खान्थिनि गेजेरजों फरायसालिफोरखौ प्रभिनसियेलाइज खालामनायनि राहा लायाखैसै । बेनिखायनो थांनाय 2006 मायथाइनि 27 जुलाइ खालारखालि गोदान दिल्लीयाव बर ' थुनलाइ आफादनि थान्दै हानजा थांनानै मिरु सुबुं दोहोन जौगाथाइ मन्श्रि मुस्रि अर्जुन सिंखौ लोगो हमना गांसे गोसोखां बिलाइ होना सावरायनाय जादोंमोन । बेनि उनाव मानिना मिरु मन्थ्रि बिथाङा आसामनि गिबि मन्थ्रिनो गांसे लाइजामनि गेजेरजों राहा लानो बिथोन होदोंमोन । नाथाय आसाम सरकारआ जेबो गोसो होआखैसै । 
 बेनि थाखायनो थांनाय 16 जुलाइ , 2007 खालारखालि फिन बर ' थुनलाइ आफादनि थान्दै हानजा मोनसेआ गोदान दिल्लीनि शास्त्री भबनाव थांनानै भारत सरकारनि सुबुं दोहोन जौगाथाइ मन्श्रि मुस्रि अर्जुन सिंखौ साननि 12 - 10 बाजियाव लोगो हमना गांनै गोसोखां बिलाइ होनाय जायो आरो सावरायनाय जायो । बे गोसोखां बिलाइ गांनैनि गांसेआव बर ' बिजोंनि गुदि , गेजेर आरो गोजौ फरायसालियाव फोरोंगिरि मासि गायसननाय , गासैबो रोखोमनि भेन्सार फरायसालिफोरखौ मिरु सरकारनिफ्राय जुनिया रांआरि , मदद हरनानैब्लाबो प्रभिनसियेलाइज खालामनाय आरो बर ' राव थुनलाइ जौगानायनि थाखाय रांआरि मदद होनाय दाबीफोरखौ सरजाबनाय जायो । गुबुन गांसे गोसोखां बिलाइयाव बर ' बिफान बेखेवनाय आरो बेखेवनो हाथावना बि . टि . सि . नि बायजोंनि फरायसालिमा फोराव बर ' आयदानि थाखाय आलादायै 12th Finance Commissionनिफ्राय 50 . 00 ( बाजि ) लाखयै रांआरि अनसुंथाइ होनाय , बर ' आयदानि बिबुंगिरि मासि गनायथि होनाय आरो गोजौसिन फरायसालिफोरआव बर ' एम . आइ . एल . नि फोरोंगिरि थिसननाय आरि दाबीफोरखौ सोफानाय जादों । सावरायनाय समाव मिरु मन्थि मुस्रि सिं बिथाङा गावनि मन्थ्रि बिफाननिफ्राय राहा लानाय जागोन होनना आरो आसाम सरकारनि गिबि मन्थ्रि सिम गोख्रों बिथोन हरनाय जागोन होनना रादाय होयो । बे सावरायनायाव बर ' थुनलाइ आफादनि नेहाथारि मुस्रि कमलाकान्त मोसाहारि , बाथौफुरि कमप्लेक्सनि मासिगिरि मुस्रि हरेन्द्र कुमार मोसाहारि , गुवाहाटी जिला बर ' थुनलाइ आफादनि लेङाइ आफादगिरि मुस्रि ल'हित चन्द्र ब्रह्म आरो नेहाथारि मुस्रि हरिमल दैमारीया बाहागो लायो । 
 फरायसालिमा ( कलेज ) फोरआव बर ' आयदानि बिबुंगिरि थिसननाय : 
 बे दाबीनि सायावबो आसाम सरकारजों गोबां खेब सावरायनाय जालांबाय । आसाम सरकारनि गोजौ सोलोंथाइ बिफानआ थांनाय 2006 मायथाइनि आगष्ट दानावनो गं 27 फरायसालिमानि थाखाय मोन 55 बर ' आयदा बिबुंगिरिनि प'ष्ट गनायथि होनो थाखाय बिथांखि होदोमोन । नाथाय हरखाब बि . टि . सिनि सोलोंथाइ बिफाननि नेहाथारिआ बर ' बिफान बिबुंगिरि आफाद ( Bodo Department Lecturer Association ) नि फारिलाइ लेखा गं 24 फरायसालिमानि थाखाय मोन 24 ल ' बिबुंगिरिनि मासि दाबीनानै आसाम सरकारनो बिथांखि दैथाय हरो । बेखौ नुनानै आसाम सरकारनि गोजौ सोलोंथाइ कमिसनारनि मावख'आव बे दाबीखौ लानानै बेले बेजे सोमजियो आरो आसाम सरकारआ गोजौ सोलोंथाइनि सामब्लायगिरिनि सिम थांनाय 17 - 5–2007 खालारनि सरकारनि लाइजाम नं AHE . 100 / 2007 / 7नि गेजेरजों गोदान बिथांखि दैथाय हरनो बिथोन हरो । बे बिथोन लेखा आसाम सरकारनि गोजौ सोलोंथाइ बिफाननि सामब्लायगिरिआ थांनाय 288 -2007 खालारनि PC /HE /Plan . 2 /2006 /33 नं