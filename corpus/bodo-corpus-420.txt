थांनो सानो बियो थार नाथाय साबेसेया बे लामाजों खारनो हादों ? बिफोरखौ नायगिरनानै आन्दो लामाजोंसो थांनाय बाइदि नुहरो एखनब्ला खायसे बुंनो सानदों , बुंसोलायो , गुरु गैयि धोरोमखौ सोर आजावनो होन्नानै । सोरबा सोरबाफ्राबो बुङो बाथौ फुजिनायखौ जर फुजा होनना । मानोना बाथौनि सोरगिदिंनि गेजेराव सिजौ बिफां गायनाय जायो । हयथ ' बै बाथ्राफोरखौ बुंग्राफ्रा सिजौनि गोनांथि नेरसोनखौ बुजिमोनाखैबो जानो हागौ । बिनिखाय बाथौ धोरोमखौ गुबुन हारिया एबा जोंनि माखासे आन्दो फोथायग्रा सुबुंफ्रा शिब बोराइ फुजिनाय होन्ना बुंनो सानो नाथाय बाथौनि तत्त आरो शिब महादेबनि सानथौ बिथाया आलादा बिखौ रावबो फोरमायना होनो नाजाया । बै साननिफ्रायनो माखासे हिन्दु मेलेमजिबिफ्रा शिबखौनो बर'साफोरनि गाहाइ मोदाय होन्ना नारा नाथार नाजाबोदोंमोन आरो दासिमबो बिनि गोहोमा दं । जों बुजिनायाव शिब महादेबआ अनार्ज्य मोदायनि मादाव सासे गोहोगोरा मोदाय आरो समाइना अबटार पुरषमोन । शिब महादेबाबो बा तत्तनि सोलोंसारीमोन । बिफोर बाथ्राखौ शिबलीला तत्तनिफ्राय एसे मोन्दांनो हायो । शिब बोरायाबो इसोरनि सासे थान्दै महरै फैनानै इनायगारिफोरनि हेंथा गसंथा फैदोंमोन । बेराफारसेथिं भारतनि माखासे बिजाबफ्राव सा - सानाजा भारतनि मानसिफोरखौ हिन्दु धोरोमारि बुंनो सानब्लाबो शिबआदि बर'फोरनि गाहाय मोदाय नोङा बिखौ दरं राजबंसाबलि बिजाबफोरनि मोनसे फोरमायथिनिफ्राय रोखायै बुंनो हायो । फोरमायथि बाइदिब्ला राजा नरनारायननि समाव कचफोरनि गेजेराव हिन्दुआरि आदब आरो कसारिनि आदबजों शिबखौ आलादा खान्थिजों फुजिनाय जायोमोन । बे रोखोमैनो बर' कसारिफोरखौबो गोबां राहाजों आदब खायदानि गेजेरजों गादबना दोनबोनाय गोबां बिदिन्थि दङ । 
 बर'फोरनि लामायाव गुलाय - गुजाय , रांखान्थि लामायाव लोरबां जालांनायखौ नुनानै बे समनि सानसुमै कालिचरण ब्रह्मआबो गोसो गाबखांनानै बिनि राहाखौ लानो सिगां बोनायसै । बिथाडा इं 1905 माइथायनिफ्राय नाजानानै कलिकाटानिफ्राय शिबनारायण परमहंसनि ब्रह्म धोरोम खान्थिखौ नाजावनानै बर'फोरनि गेजेराव फोसावफैयो । बे धोरोमनि गेजेरजों बर'नि माखासे गाज्रि आखु खान्थिफोरखौ फोजोबस्रांनानै मोनसे आब्रु गोनां बर ' समाज दानो जांख्रिखां लाबोयो । बे धोरोमखौ फोसावनानै बर'फोरा गुबुन धोरोमाव थांनो नागिरनाय , गुरस्लायनो नागिरनाय , सरनिया जाहैनाय , बैष्णब लानायफोरखौ होबथानो जुनै गोख्रों राहा लानो हमो । बिथाङा थारै ब्रह्म धोरोमनि गुदि खान्थि जग्य होनाय दारै समाजाव सोरां जोंथि लाबोनो हानाय बाइदि गामि गामि थांनानै सोलोंसा लानानै धोरोम फोसावनो हमो । बेद एबा बाइदिसिना धोरोम बिजाबफ्राव लिरना गालांनाय खान्थि बाइदि बर'नि गुदि धोरोम बाथौ खान्थि एबा भन्सशीलजों गोरोबनाय सानथौखौ नोजोर होयोब्ला रैखाथिगिरि , गाहामनिगिरि अबंलावरिनि मेगना जादों सुर्ज्य नारायण एबा सानराजा , अखाफोरा जादों बिनि गोसोओखो , बारआ बिनि जिउ , अख्रांआ बिनि गोसो आरो खर' , अरआ जाबाय बिनि खुगा , दैया जादों उथुमै आरो बुहुमा जादों आथिं - आखाइ इन्द्रिअ । बिनिखाय परहंसआ मुलुगनि गोजोन मंगल लुबैयोब्ला अरब्रह्म ज्योतिस्वरुप पुर्ण परम ब्रह्म महरै फुजिनो सोलोंथाय होदों । बे हिसाबैनो गोबां बर फिसाया ब्रह्म धोरोम नाजावनानै आगान सुरनो हमो । गुरुदेब कालिचरणनि सानथौ बाइदिफोरखौ मोजां