जानो थाखायदि गोजौ सोलोंथाइ लालायथारनांगौ बे नङा , नों हानाय बायदि बिजाबखौ फरायनो हायो । बेफोर गासै बिजाबफोरावनो नांगौ गियानफोरा गोसारनानै थायो । अदेबानि आथिकालनि बायदि सोलोंथाइनि फसंथान गैयै बै समावनो जिशु खृष्ट' , हजरत महम्मत , गौतम बुद्ध , कबिर दास आरो गुरुदेब कालिचरण ब्रह्ममोन बायदि गेदेमा सुबुंफ्रा गियानजों साथिफबनायमोन । बिथांमोनहा दानि बायदि सोलोंथाइ लानो खाबु मोनाखैमोन । नाथाय बिथांमोनहाबो गियानखौ गोर्लैयैनो मोननो हायाखैमोन । बिथांमोनहा साफा गुरुनि गेजेरजों सोलोंथाइ लादोंमोन , खायफा गावनि गोब्राब धियाननि गेजेरजों गियानखौ मोननो हादोंमोन । बिसोरनि बे देरहासारनायाव दंमोन गुबैयै फोथाइनाय आरो गोब्राब धियान खालामनाय । 
 ईसोर एबा आनान गसाइनि बाथ्राया जोबोर बेले बेजे । बेनि थि फोरमान दिनैसिमबो रावबो होनो हायाखै । अब्लाबो नाथाय मानसिया बेनि सायाव जेसेबां फोथायनायखौ नागाराखै । बेनि सायाव जेसेबां सान्दो एसेबां गोथौसिन जालांदों फोथायनायखौ लानानै जाय हाबायाव नांथाबदों बेनि जिउआव देरहासार जादों । जिउआव जाफुंसारनाय मानसिया जिउ जोबजासिम फोथायनायखौ नागारा । गोब्राब हाबानि गेजेरजोंब्लाबो सौसिलाङो । खायफाया फेलें जानायाव ईसोरनि थांखि गायाब्ला जाफुंसारनो हाया होन्ना उनदाहा खालामो । खायफाया नाथाय गावनि थांखि आरो लुबैनाय बायदि जाफुङैयाव फोथायनायखौ नागारो आरो खोमसिनि लामा लायो । गावनिखौ दोन्नानै गुबुननि दाय गोरोन्थिखौल ' सावरायो , हिंसा खालामो । नाथाय गावनि सानस्रि आरो कर्मऐदि गावनि जिउखौ बेबायदि खालामदों बेखौ बियो सिमान जाया । बेबायदि मानसिखौ गीतायाव अगियान होन्ना बुंदों । 
 साफ्रोम लाइमोनफोरनि गोसोआ सिं सा गोथार , सोद्रोम गुरै सिबिसुला , धोरोमसुला , फोथायसुला , अनसुला आरो मावथि जानाया गोनांथार । बेबायदि मानसियासो सहायसुला जायो । सहायसुलानि सिगाङाव खैफोद आरो जेंनाया साफिनो हाया । बेबायदि मानसिया हाजार खैफोद आरो जेंनाखौ सौसिनानै जिउआव देरहासारनायजों गोजौ फारसे गाखोलाङो । बेनिखायनो लाइमोनफ्रा जिउखौ गोरलै सानाबालानो जोबोद गोब्राब जेंना होन्नानै सानना लानांगौ । नैबे बाथ्राखौ गोसोआव लाथारनांगौदि जिउआ जोंनि नङा । मैला खालामनानै फैमाल खालामनाया गेदेर पाफ । गावनि जिउखौ मोजाङै हमदांनो हाब्लासो गुबुननि जिउखौबो बुजिनो हागोन । बिनिखायनो जिउनि सोमोन्दै लाइमोनफ्रा उन्दैनिफ्रायनो बिजिरबोनाया मोजां ।