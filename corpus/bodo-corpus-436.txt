फिसाफोर नोंसोर मानो मिथिया माय मायरं आलाइ आथानि खालामो दैयाव फानसे अराव फानसे मानो खालामो आथिंजों जोथ्रोथ हासिब सुवाजों सिबथ्रोथ मानो खालामो । जुथा फैथा गाननानै नमा नआव मानो हाबो । खर'आव फालि खावखाना इसिं खथाखौ मानो नाइखंख्रियो । बेबादिनो खेरायाव दौदिनिनि गेजेरजों गोबां बाथ्राजों मिथिनो मोनो । 
 बैसाग जेट दानाव आवजार बिबारा जेब्लाबारो बर'फोरा बे समाव हामबाय उमब्राव खेराय खुङो । हायाव दैयाव बाराव अराव महर मोखां बाइदि बाइदि बेमार आजार जागोन बेफोरनिफ्राय बारगनो थाखाय बोराइ बाथौ आफा इसोरनियाव आरज गाबनाय आरो आइ बैसोमुथि बिमानियाव गाबखनानै गामिसेरजों बोहैलांनाय दैमा एबा दैसा सेराव गासै मोदायफोरनि मुङै फाव फुजा होनानै थाइलिर बिदां नावजों बिमानि फानसे फिफानि फानसे गासै बेमार आजार ज थां होननानै फोजाव हरनाय खान्थिया दासिमबो दं । 
 " हाबा लानानै थांनानै था सुखुनि दुखुनि निदान आफोदनि थाखाय हाथासुनि खालाय । " हाबा लानो थाखाय जरा जुलिनि खान्थिखौनो हाथासुनि होननानै बुङो । हाबा खालाम थांनानै था जरा जुलि बांनाय बांसारनाय इसोरनि खान्थिखौ लाखि सुखुनि दुखुनि निदान आफोदनि थाखाय फोलेर खालाम गोबां बांसार । बे बोसोनानो जादों हाथासुनिनि जोनोम । गोथार लाइजामाव प्रसाद मुथा गय - फाथै खिलि एबा जरा बावनानै बोराइ बाथौनि खाथियाव गासा जेवारिनि अरखौ साखि दोननानै हीनजाव गोदाननि बैराथि लोगो आरो हौवा गोदाननि सासे लोगो साखि साबोर लानानै बर'नि हाथासुनि लानाय खान्थिया गोदोनिफ्रायनो सोलिबोदों । 
 " लाइहानाय लाइ बोगारनाय सिमां नुनाया गाज्रि । बबेखानि फाथै लाइ बिसिनाय सिमांनुनाया मोजां । " 
 आलादा आखुगोनां जौगा हारिमु गोनां बर'सुबुं माहारिनि राइजो जानायखौ गोथार लाइरांलाइ एबा लाइहा सोदोबआ मा फोरमायो बेखौ राइजोफ्रासो बुंसिगोन । लाइहाया गोथौ गुमुर गोनां बर'नि मोनसे दोरोङारि आरो दोहोरोमारि बिजिरनाय ।