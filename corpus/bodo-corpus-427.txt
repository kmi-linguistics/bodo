बिनिखायनो दोहोरोमारिफ्रा सोरबा गोथारि , आसारि , दौरिफोरनि सामाजिक मावनां हाबाफ्राव गाव गावनि रोंगथि फोथायथि आरो सानस्रिजों बै गोथार हाबानि जाफुंसार मावनायखौ गोरोन्थि हमनानै सावरायनो नाजायोब्ला बेयो इनाय आरो दोहोरोम बेरेखा हाबा मावनाय जागोन होनना सानजाथावयो । 1992 इं माइथायाव गायसंजानाय दुलाराय बाथौ दोहोरोमारि गौथुम ( All Bathou Religion Union ) आथिखालाव दुलाराय बाथौ गौथुम ( All Bathou Mahasabha ) आ दिनैसिम बे जेंनानिफ्राय उदां जानो हायाखै । बेफोर बादि गुदु - गादा जेंनाखौ जेथो खालामना लानायाव बाथौ दोहोरोमखौ थोंजोङै फोसाबनायनि हाबायाव मावथिफ्रा सिगांलांनो हायाखै । बे बिथिङाव दुलाराय बाथौ गौथुमा मा राहा लागोन बेयो थारैनो साननो गोनां । 
 गुबै बाथ्राया बेनोदि बाथौनि महिमाखौ सा साज्रां गोसो बावनाय गैयै मावथिफोरखौ लाना दोहोरोम फोसाबनो थाङोब्ला गेजेर ससेयावनो आस'खान्दा जाहैनाय बादि जागोन बेनिखायनो बाथौनि महिमाखौ रोखा मिथिनो हानायफ्रासो दोहोरोम फोसाबनाय आरो आसार खान्थि बाहायनाय , फुजा - फोर्बोफ्राव आखाय होनाया गाहाम । बाथौया फुजा नङा - दोहोरोमसो । बिनिखायनो " बाथौ दोहोरोम " बे राव एबा सोदोबथियासो मावथिफोरनि गोसोआव थि जानांगौ । बाथौ फुजा सोदोबा बाहायथावनांगौनि गोनांथिया फैनो नाङा । आथिखालाव मिथिनाय बादिब्ला बर'फोरनि गेजेराव गोबांथार बाथौ आफाद दं । जायफोरनि आदर्श आरो हाबानि फारिफ्रा जुदा जुदा । जेरै ( 1 ) दुलाराय बारौ गौथुम , ( 2 ) दुलाराय ब्रह्म बाथौ , ( 3 ) रुफामनि बाथौ आरो ( 4 ) जांख्राव बाथौ । बे मोनब्रैनि अनगायैबो आरोबाव गुबुन गुबुन मुंनि आफाद दंबावयो होनना बुंनायखौ खोनानो मोनो । बेफोर जेयानो जायाथों मानो बे गासैबो बाथौ आफादनि गेजेराव मोनसे मिथिलायनाय , सानलायनो हानाय , गावजों गाव मान बावलायनाय , सहायलायनो हानाय आरो सम सम थुबुर जाना जुथुमलायनो हानायनि राहा थानांगौ । बे बिथिङाव मोनसे Co - ordination Committee थानाया जोबोर गोनांथार । बयबो मिथिगौदि , बाथौ दोहोरोमखौ गुदि खालामना माखासे बरं' सानसुमैफ्रा गावसिनि सानस्रिजों , मोन्दांथिजों संदानना गोबां सान्थौनि बाथ्राखौ बिजिरना गोरलै खालामलांदों । जेरै रुसारिजोब धुपाराम बसुमतारि , भबेन नार्जी , बिहुराम बर , रामदास बसुमतारी उत्तम चन्द्र खेरकाटारी आरो गोबां । बिथां गेदेमा सुबुंफोरनि बाथौ दोहोरोमनि सायाव बिजिरना गालांनायफ्रा जोबोर ओंथि बह्रा आरो नायबिजिरनांगौनि गोथों राहा । बे बिथिङाव रुसारी सोरबां सुबुं ( Iron man ) मुंखलं बिहुराम बर'नि " गिबि बिथाय " खन्थाइमा बिजाबखौ गिबियावनो मख'थारनांगोन । " गिबि बिथाय " खन्थाइमा बिजाबनि अबदानखौ बर' हारिया माब्लाबाबो बिनि सिमा बारनो हानाय नङागोन । मानोना " गिबि बिथाय " आ बाथौ दोहोरोमनि गोगोम बिथा । बिदिनो मुस्री हरेश्वर मुसाहारीनि " बाथौ मुं थाथौ " खन्थाइ बिजाबखोबो गिबि बिथायनि गदाय खन्थाइमा बिजाब महरै माइगाब - जुजाइ होनना जावगारनो हायो । बे " बाथौ मुं थाथौ " बिजाबखौ लिरगिरिया गोबां दुखु जारलाखौ सैनानैदि लिरनो गोनां जादों बेखौ बिजाबखौ बोद्लानानै नायोब्लानो मिथिनो हायो । बेफोरबादि सिबिनां दोहोरोमारिफोरनि सानस्रि आरो मावथायफोरखौ जों जेब्लाबो