हारिनि बिफा महात्मा गान्धीया बुंदों , " हिंसा खालामैआनो गाहाय धोरोम " ( none - violence ) । 
 बड'फा उपेन्द्रनाथ ब्रह्मआ बुंदों , " गावबो थांनानै था आरो गुबुनखौबो थांनानै थानो हो " ( live and let live ) । 
 मिथिंगायारि सानसुमा प्लेट'आ बुंदों , " आबुं मानसि जानोब्ला सैथो , समायना आरो मोजां गुन थानांगोन " ( Truth , Beauty and goodness ) । 
 गेदेमाफोर बुंनाय बेफोर बाथ्राया गासैबो सुबुं धोरोमनि बाथ्रा । सुबुं समाज जानाय लोगो लोगो समाजाव सोलोंथाइ फैबाय , सोदोमस्रि फैबाय , मानसिया गावखौनो बयनिख्रुइबो साबसिन सोरजि बुंनो हाबाय । नाथाय बेनि ओंथिया बे नङादि मानसिनि नखराव मानसि महरै जोनोम मोनब्लाबो एबा मेलेमजिबिसिन सोरजि । बिमा बिफानि फोरोंनाय आरो सुबुं समाजनि सोदोमस्री आबहावायावसो सासे गथ'आ आबुं मानसि जानो हायो । बिमा बिफानि फोरोंनायावसो गावखौ जुनातनिफ्राय साबसिन जाहोनो हायो सासे गथ'आ । 
 समाजाव थांना थानो बैसोगोरा सुबुङा नखर आरो समाजनि गासिबो आरजाथाव नेम आरो आसार खान्थिखौ मानिनानै सोलिनो गोनां जायो - जाय नेम आरो आसार खान्थिनि गेजेरजों समाजाव सोदोमस्री लाबोनो हादों । समाज आरो नखरनि नेम आरो आसार खान्थिनि थांखियानो जादों सोद्रोमाफोरनि गाज्रि आखल - आखुखौ हमथानानै सोद्रोम खालामनाय आरो मानसिखौ मानसि महरै थांना थाहोनाय । 
 सासे गथ ' जोनोम जानायखौ बरायनायनिफ्राय थैनायखौ बिदाय होनायसिम जेसेबां नेमखान्थि दं बेफोरखौ मानि जोबनायानो मानसिनि मावनो गोनां बिबान । 
 जोनोमगिरिखौ बिमा - बिफा महरै गेदेरखौ सोमोन्दो लेंनाय , फोरोंगिरिखौ फोरोंगिरि महरै मानहोनाय , जेराव मेरावनो जुमुदै गरै , फाइखानायाव खिखांनानै दै लुनाय आरो साबुनजों आखाइ सुनाय , फाइखानायाव हासुखांनानै दै लुनानै सुस्रानाय , राज्योफोरनि गेजेराव एबा फसंथान आरो मावखफोराव सिगरेट , बिरि सोबै , जौ आरो फेग्रा मुवा लोंनानै गुबुननि खोहा खालामै , जुलि जानानै नखर दानाय , गावजोंगाव हेफजाब होलायनाय , नंखाइ दायाव गावजोंगाव बुलाय - सोलाय जालायाबानो बुजिलायनानै गोरोबलायनाय , गाव गावनि गथ ' गथायखौ गोगो आरो नांगौ सोलोंथाय होनाय , हौवा हिन्जाव गोरोबलायनानै हौवा हिन्जावखौ अन्नाय आरो हिन्जावआ हौवाखौ मान होनाय , बिफां - लाइफां , दैमा - दैसा , दावमा - दावसा , जिब - जुनादफोरखौ रैखा खालामनाय , गावबो साखोन - सिखोन थानाय आरो मुलुगखौ सिखोन - साखोन लाखिनाय , फसंथानारि सोलोंथाइ फरायनाय , गावनि आथिङाव गसंथाना जायखिजाया जिउ राहा आजावनाय , गाव गावखौ सिनायनाय बाइदि बाइदिफोरानो सुबुं दोरोम । बे सुबुं धोरोमावनो दङ गेदेमा फोरनि सानस्रिया थाखुमानानै दङ । बेवनो हाबनानै दङ रावखौबो हिंसा खालामै , थांनानै था आरो थांनानै थानो हो आरो सैथो , समाइना आरो मोजां गुन ।