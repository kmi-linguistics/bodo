समाज सिबियारि बिहुराम बर'नि दैदेननायाव तरुन आसाम संघ मुंनि क्लाब आरो बिजाब बाख्रि गायसन्नानै बिजाब फरायनाय , बिमा राव थुनलाइ सिबिनो गोहो सोलो सुबिदा होदोंमोन । बे बादिनो सानैजों लोगो नांनानै ओन्सोलनि सेंग्रा सिख्लाफोरनि गोसोयाव मोनसे सोमो नांथावना जांख्रिथाइ लाबोदोंमोन । जों मिथिनायाव बिहुराम बर'आ सासे फावथिना लिरगिरि आरो बाहागो लागिरिमोन । बिथाङ भकटपारायाव थानाय समाव असमीया रावजों दाताकर्ण , पृथिराज चौहान आरो भाराघर मुंनि फावथिना लिरनानै फावथाइ दिन्थिनायनि खाबुखौ होदोंमोन । हारिनि राव थुनलाइल ' सिनायना मावख्रुबनो सिगांबोगोरा सुबुंनि मादाव बिथांखौ अराय गोसो खांथारनांगोन । जिउ थासान्दियाव आरो गाहाइ नेहाथारिनि बिबान लानाय समाव बर ' रावनि प्रमद चन्द्र ब्रह्म लिरनाय सोदोब बिहुंखौ नारा नाथार सेबखांनो manuscript नि गिलिर थफ्लाखौ माइसुरआव 1988 मायथाइनि 13 सेप्तेम्बरआव बै समनि बर ' थुनलाइ आफादनि मावफुं सोद्रोमा कमलाकान्त मोसाहारि आरो आनन्दराम अवारिमोनखौ लांनानै CIIL नि Director Dr . A . Annamalai आरो सोदोब बिहुंनि गाइद Dr . Ram Adhar Singh नो गथाय हैयो । अदेबानि बेनि आद्रा थानाय हाबाखौ मावफुंनानै 1996 मायथाइयाव बे सोदोब बिहु खौ सेबखांनाय हाबाखौ बिथाङा मिथिस'लांनो मोनाखिसै । बिथांनि लुबैनाय आरो सान्नायखौ बि . ए . सि . नि रां मददजों नायफिन सानफिन बे बर ' इंराजि हिन्दी सोदोब बिहुंखौ फरायग्राफोरनि आखाइयाव होनो हानानै बिहुराम बर'नि सिमांखौ बर ' थुनलाइ आफादआ एसेब्लाबो सुफुं हानाया गोजोनथाव बाथ्रा । बेनि बादैबो लुबैनाय बादि बर'रावआ आथिखालाव संबिजिरनि दाइनथि फारियाव हाबनानै साहित्य अकादेमीनि गनायथि मोननायनि आन्दोआव 2003 मायथाइयाव बि . एल . टि , मिरु सरकार , आसाम सरकारजों बि . टि . सि . गोरोबथा जानानै गनायथि मोननो हानाया बर ' हारिनि मोनसे गोग्गाथावना जारिमनारि हाबा जानानै थालांबाय । बे बिथिङाव बि . टि . सि . सुक्ति खालामग्रा बि . टि . सि . नि सिफ हाग्रामा महिलारिजों बि . एल . टि . नि दैदेनगिरि बिथांमोननि farsightedness आरो हारि मोजां मोननायजों अराय मान होथारनांगोन । बेयो मोनसे बर ' माहारिनि creditable जाथाइ जानानै थालांबाय । बे बिथिंनि लामा दिन्थिगिरि बिहुराम बर ' आरो बिनेश्वर ब्रह्म सानैबो अबथिरा जिउ गारनो गोनां जानाय जाथाइया बिथांमोनजों लोगोसे बर ' राइजोफोरनि आद्रा सिमां जानानै थानांबाय । ओजोंहाय बर ' थुनलाइ जोनोम जानायनिफ्राय दासिम थांनानै थानाय गाव मेगनजों नुजोबनाय , नुनायफोरना मादाव मानाव गेदेर मुस्रि जगेन्द्र कुमार बसुमतारीखौ मुंखारिनो हायो । बिथाङानो सासेल ' सुबुं जाय सुबुङा गुदिनिफ्राय सानबोनाय बर ' थुनलाइ आफादनि मावथांखिफोरखौ रोखा रोखा नुजोबनाय थासारि बिजिरगिरि खाफाल गोनां सुबुं । हयथ ' बिथाङा गोसोजों गोसो खुसि मोननायखौ मोखाङाव बेरखांहोयो । दिनै जोंनि गेजेराव मावनो थालांनाय आद्रा खामानिखौ मावनो थांनायाव बिहुराम बर ' आरो बिनेश्वर ब्रह्ममोनखौ गोसोआव फैयो । बिथांमोनबादि सुबुंनि जिउ खहाया बर ' हारिखौ बेंगुरा खालामदों । बिहुराम बर'आ आफादनि गोबां सम बिबान लानानै बर ' थुनलाइनि खाम्फाखौ गोख्रों खालामलांबाय लोगोसे मावनो गोनां हाबाफोरखौ लामा दिन्थिना बिबान गालांबाय । बिथाङा दिनै गैया जानो हागौ नाथाय बिथांनि सिमांखौ थांना थानाय मावथि दैदेनगिरिफ्रा मावफुनांगोन समाव । अब्लासो बिथांनि मावथाइ , सुबुरुन , लामा दिन्थिनाय आरो सानथौ सानस्रिया बर ' समाजआव जोंलाउरि महरै थाबाय थागोन । बिहुराम बर'आ थैनाय समसिम बर'नि खौसेथिखौ लुबैलांदोंमोन । बे जोबनो गैयि , आनथोर गैयि , सुबुं अनसायग्रा सुबुंनि जिउ सोलेरा सोरगोआव आलो गोजोनै थाहैना माहारिखौ बोर सारस्रि हरनो हायो बेखौनो खर ' गंग्लायै मान बावहरनाय जाबाय ।