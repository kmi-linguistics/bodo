मानिबा खैफोद आफोदाव गोग्लैब्ला गुबुन दोहोरोम गुरु , सादु एबा नाइखांग्रानि सोराव सथबहैयो आरो बे दोहोरोमाव बारस्लायो । दासान्दि गोबां आरो गोदान गोदान दोहोरोम गुरु उजिब्रबना गोबां बाथौ सिबियारिखौ बेबाइदि गुबुन दोहोरोमाव बारस्लाइहोनाय अनजिमायानो बांसिन । थानहिनबा सोलोंथाइनि आंखाल आरो बेराम फाहामनायनि दहाइ लाना गोबां बाथौ सिबियारिआ आंगो बाथौ दोहोरोमखौ नागारना गुबुन दोहोरोमाव बारस्लाइहैदों । फारसेथिं माखासे लेखा गोरों एबा गोरों - गोराआनो आंगो बाथौ दोहोरोमखौ नागारना गुबुन साबना - हामना रंगिना - संगिना साजाइखानाय दोहोरोमाव थाब थाब बारस्लाइनाय नुनो मोनो । बेफोरनि जाहोनाबो दोहोरोमारि सोलोंथाइनि अांखाल बेव जेबो गोनो गोथो गैया । मानोना गोलाव दिग्रि थानाय एबा गोरों गोरा जाना साख्रि आरो बाख्रिनि बिगुमा जाब्लानो दोहोरोमारि सोलोंथाइयावबो राफोद बेखौ गनाइनो हाया । साफा सानै गोरों गोरा , दोहोन बिगुमाफोरनि मुं दोहोरोम गुरस्लाइनायखौ नुना लेखा रोङि गोरिब नखराबो बै दोहोरोमफारसे गोसो बोगथाबजायो आरो आजावना लायो । 14 ) गोख्रों साजा खान्थि : - बर ' समाज आरो बाथौ दोहोरोम सिबियारिनि गेजेराव सोलिबोनाय गोख्रों साजा खान्थिआबो गोबां बाथौ सिबियारिआ आंगो बाथौ दोहोरोमखौ नागारना गुबुन दोहोरोमाव बारस्लाइनायनि जाहोन होन्ना आसि दिन्थिना बुंनो हायो । दिन्थि महरै सोरबा नखरआ सोरनिबा फुस्लाइनायाव गुबुन दोहोरोमाव बारस्लाइनाय खोनाब्लानो बै नखरखौ एरखना दोन्नाय , होखारनाय जायोमोन गोदोनि दिनाव । आथिखालावबो बबेबा बबेबा जाइगायाव बेफोर खान्थिया दं । गुबुन दोहोरोमाव बारस्लाइलांनाय नखरखौ समाजनिफ्राइ एरखनाय एबा जाइगानिफ्राइ होखार हरनायनिफ्राइ बैफोर नखरनि जाथि -खुरमा आरो