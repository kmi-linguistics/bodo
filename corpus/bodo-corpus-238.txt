न'सिंयाव थ्रोब हाबना उनदुना थासै । बर'हारिनि सुबुं अनजिमाया जोबोर गोख्रैनो बाङाय जानो हमबोगासिनो दं । थैनाय हरानो जोबोद गोजौथार । बेबायदिनो गोबां जाहोन फोरनि थाखाय थैनाय हारा बांबोगासिनो दं । खामानि मावना जाग्रा मानसिफोरनाव माब्लाबाबो गेदेर बेराम जानो हाया । ओरैनो थानानै जाग्रा - लोंग्रा मानसिफोरनावसो बेराम बांसिनै जानायखौ नुनो मोनो । बर'फोरनाव थांना थानायनि गोदान टेनसन मोनसे हाबदों । राजखान्थि आरो फालांगियारि बिथिंयाव गोदानै आगान होदों जायनि जाउनाव गोबां सौग्राव सोस्रिनि टेनसन जानांदों । गुबुन फारसेथिं मानसि हारिनि गोदान टेनसन - अन्याय अनागारिखौ नुनानैबो गोबां टेनसन । बर'फोरा दिनै जाथिनि मोनसे सेन्थिमेनखौ लानानैबो दलामै , टेनसन । बे टेनसनखौ होखारनो थांनायाव नांगौनि बारा जौ लोंनायखौ नुनो मोनो । ओरैनो लोंग्रा जाग्रानि फिसाखा बर ' फोरा । लोंङाबा खुगा ओंखारा , सालाया गिदिङा , लोङाबा सम थांङा । लोङाब्लाबो बिख्लोया गिसि जाया । जौयानो बिसोरनि बिमानि गायखेर आरो बर'नि हारिमु । जौ लोंङाबोला समाजनि मोनसेबो खामानि जाया । नाथाय दुखुनि बाथ्राया जाबाय बिसोरो जौखौ लोंनो थांनायाव उलथा जौजोंसो लोंजाबाय । आदा बैसोयानो जोबस्लाबलिया दिनै बर'फोरा जौ लोङै - लोङै थैनाया । खामानिबो मावनो रोलिया । न'नि हाया ओरैनो गोग्लैसोना थायो ।