बर ' हारिनि आथिखाल थासारि ( अस्तित्व ) खौ नोजोर होयोब्ला गोनो - गोथो आरो लोरबां नुयो । माने दिदोम आरो गोजोर होनजाया । समाजखान्थि , रांखान्थि , राजखान्थि मोनफ्रोमबो आयदायाव बेयो रोखोमसे । बेनि थाखाय सरकारजों लोगोसे हारिया गावनो गोबाङै दायनिगिरि । दिनै बर'फोरा गावखौ दानो थाखाय गोबां हाबाफारि लादों । गेरेमसा हारि दानायनि गोबां बाथ्रा बुंदों । बड'फानि आदर्शनि बाथ्राखौ बयबो खुगायाव लादों । नाथाय हरिखौ मोनसे गेरेमसा एबा पारफेक्ट हारि दानायनि मुङाव जायफोर हाबाफारिखौ लनानै दावगानांगौमोन आरो बेखौ मावफुंनायाव सांग्रां जानांगौमोन बेफोरनि फारसे नायख्लेंनाय - नेवसिनायसो नुनो मोन्दों । हारिनि बांसिनानो खुगायाव मोनसे आरो मावनायाव गुबुन मोनसे आखुखौसो दिन्थिदों । गोथार गोसो - गोर्बोजों हारिखौ मोजां मोननो आरो बेनि थाखाय नांगौ बादियै मावनो नाजानाय अांखालनि थाखायनो हारिखौ दानायनि बाथ्राफोरा बानायाव गोजावला बायनाय फेंफोनानि महर लानो हमदों । 
 गोबां मिजिंनि बि टि सि बेबस्तायाबो दिनैनि बोथोराव बेसेन खमाइलांनाय पुराना बेसाद बादिसो जानो थांदों । बे एरेन्जमेन्टनि गेजेरजों ओन्सोला माबा मोनसे जौगानाय खराग मोन्दोंब्लाबो हारिनि नांगौखिनि अांखालखौ बेयो दिनै फोलोमनो हायाखै । बि टि सि बेबस्ताखौ बाहायनानै दिनै 10 बोसोर बैसोयाव मोनफैबाय आरो बेखिनि बैसोसिम बाहायबोनायनि उनाव मिथिनो हादों बे 6थि फारिलाइनि एरेन्जमेन्टआ बे ओन्सोलनो मा होनो हादों एबा हायाखै । मोनब्रै जिलाजों दाजानाय बेसेबांबा गुवार गोदोसोनानै थाबोनांनाय बे