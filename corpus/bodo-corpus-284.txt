देरखोमानाय मदद जांगिला सेंग्रा जिउखौ लोगोमोननाय आरो हाबालानाय , रामोन्दा देवानिनि बिरगोस्रिखौ मोजां मोननानैबो मोनैनि दायाव बिरगोस्रिनि सायाव खिथिर लानोथाखाय जिउखौ फाग्ला बानजों बुथारनाय बायदि बायदि सानबोलावरि सावगारि एरनानै सल'माखौ फरायथाव खालामदों । 
 'थेंफाख्रि तहसिलदारनि थामानि थुंग्रि ' सल'मानि गेजेरजों लिरगिरि बिथाङा गावनि रोंगोैथिनि गोफाद मेलेमजों सोरजिनाय आखुफोरनि सिनायथियाव जेबो खुद गालाङाखै । मानोना बिथांनि गोदान आदबजों फोरनायनाय सानस्रियानो बिथांनि सल'माखौ बेसेन बहरा खालामदों । फारसेथिं सल'आव फोरमायनाय जाथाय आरो मावथायफोरजों मोगथाङारि जाथाय आरो मावथायफोरनि गेजेराव जेबो फाराग गैलिया । जायनि जाहोनाव सल'बिथानि गोनांथियाबो बेसेन गैयि बायदि जादों । 
 जारिमिनारि सल'मानि राव एबा स्टाइलआ जेरै बायदि जानांगौ बेबायदा बाहायनायखौ इसेबाबो बे सल'मायावबो मोन्दां हायो । जारिमिनारि आखुथाय फोरनि रावफोरा बांसिनानो देदगानाय , गिनाय गैयि थोंगोथों । गंगारफोरनि लसारआव जावलिया देवानआ बुंनाय देदगानाय राव - 
 " सोरबा बिमानि आहार लोंनाय दंब्ला दावहा नांनो फैदो । जाय आंखो फेजेननो हागोन , अां बिनि बान्दा जागोन । " ( p - 03 ) बिनि बेबायदि देदगा रावनि हेंथाये बिरगोस्रिनि गिनाय गैयि राव - 
 " गावनि नंखाय गोहोखौ लानानै एथ ' थिफुदला दाजा , देवान । " ( p - 03 ) बेफोर बायदि रावनि अनगायैबो सल'मानि आखुथाय फोरनि खुगाजों गोदै , गुरै आरो गोसो बोनो हाथाव राववफोरखौबो बाहायदों । दावहा , दाङाबाजि , जांख्रिथायफोरनि गेजेरावबो सल'मागिरिया बिरगोस्रि आरो जिउ सानैनि गेजेराव मोजां मोनलायनायनि