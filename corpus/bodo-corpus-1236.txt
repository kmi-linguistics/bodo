जोंनि गोबां बर'साफोरानो सानो आलादा राइजो बड'लेण्डआनो जोंनि जोबथा थांखि । बेबादिनो गोबां बर'साफोरानो सानोदि आलादा राइजो बड'लेण्ड मोनब्लासो बर'साफोरा गोख्रोङै जौगाखांगोन । बेबादिनो बर'फोरनि मोनसे सान्नाया जाबाय बर'फोरा खौसेथि जाजोबनो हाब्लानो आलादा राइजो बड'लेण्डखौ मोनगोन आरो गेदेमा बर ' माहारि दानाया जाफुंसारगोन । जानो हागौ , बेनिखायनो बर'फोरनि गेजेराव आलादा राइजो बड'लेण्डनि दाबिनाय आरो गेदेमा बर ' माहारि दानायाव खौसेथि जानांगौनि सानस्रिया मोनसे सावरायजानाय हाबाफारि हिसाबै थांनाय जौथाइनि 60 जिथाइनि उननिफ्राय दासिमबो सोलिगासिनो दं । मोनसे हारि एबा माहारि एबा बुहुमनि सुबुंफोरनि , जायखिजाया सुबुं माहारिनि खौसेथि जानांगौनि सानस्रियाव माबा मोनसे थांखि - नोजोर आरो हाबाफारि लानायानो खौसेथिखौ हमथाबनानै लाखिनांगौनि गोनांथिखा । सुबुं माहारिनि खौसेथिखौ लाखिनो थाखाय बुहुमनि सुबुंफोरखौ बायदि नोजोर थांखि आरो हाबाफारि लानानै सिगांनाय नुनोबो मोनो । समाजखान्थि , राव - हारिमु , धोरोम , राजखान्थि , गेलेनाय बायदि बायदिफोरा जाबाय सुबुंफोरनि खौसेथि दानायनि बिजों । बेनि अनगायैबो गुबुन आफाद दानानै नङाबा राइजो एबा हादरनि खुंथाइयारि सिमा दानानैबो सुबुंनि खौसेथि खालामनो नाजानायखौ नुनो मोनो । बेनिखायनो बुहुमाव राइजो , हादोरफोरनि जोनोम मोनदों आरो बेबादिनो जोनोम मोनदों गोबां धोरोमारि , समाजारि आरो राजखान्थि आफादफोर । बेबादिनो आरोबाव जोनोम जादों मुलुगनां खौसेथि आफाद ( United Nations Organisation ) । बर'फोरनि गेजेराव जोनोम मोननाय आफादनि थांखियाबो बर'फोरखौ खौसेथि खालामनो नाजानायनिनो जाहोन । गुबुन नोजोराव आफादफोर जोनोम जानायानो मोनसे हारि एबा माहारिनि एबा सुबुंफोरनि खौसेथि जानांगौनि राहा होन्नानैबो बुंनो हागौ । अब्लाबो , सुबुं माहारिफोरनि गेजेराव एबा बेबादिनो मोनसे हारिनि गेजेराव सुबुंफोरा मानो खौसे जानो हायाखै ? जाहोनफोरा मा ? बेनि गेजेरावनो दानि नैबे समाव , बर'फोरनि गासै आफादफोरखौ ज ' खालामनानै बर ' माहारियारि जथुम ( Bodo National Convention ) खुंनाय आरो बर'फोरखौ खौसे खालामनो नाजानायनि उनथिं आरो सिगांथिंबो बे रोखोमनि सोंलु फैयो । बर'फोरखौ बायदि बिथिंफोराव खौसेथि खालामनायनि मुङाव जोनोम मोन्नाय बर ' थुनलाइ आफाद , एबसु आरो गुबुन समाजारि आफाद , हाथियार आफाद आरो राजखान्थि आफादफोरा बर'फोरखौ खौसेथियाव मानो दोन्नो हायाखै ? बै गासै आफादफोरा ज ' मोनसे गौथुमआव थायोब्ला बर'फोरा खौसेथियाव थानाय जागोनने ? दानि बर'फोरनि खौसेथिनि बाथ्रा सावरायनो थांनायाव गोजौनि बै मोन्नै सोंलुनि फिन्नायखौ सोर बर'साया माबादि फिन्नो नाजागोन , बेखौ अां मोनथिजोबनो हाया । अदेबानि , साफ्रोमबो बर'सायादि , बै सोंलुनि फिन्नायखौ रोखायै बर'फोरनि खौसेथिखौ मोनसे दाजाबथाय सानस्रियाव दोन्नानै फिन्नो हानाय नङा , बेखौ थोंजोङै दाबो नैबे समावनो आं बुंनो हागौ । आंनि बे रोखा बुंनो हानाया इयुन बुंथि नङा , बेयो सन्देह लानायनि बाथ्राबो नङा आरो बेबादिनो बर'फोरा खौसेथि जानो नाङा - बेनि थाखायबो नङा । साधारन बर'साफोरनि खौसेथि जानो हानाय एबा हायैनि गुदि हमनानै बिसोरखौ लामा दैदेन्नाय दैदेनगिरि एबा गासै आफादनि दैदेनगिरि आरो मावथिफोरनि थाखायबो नङा ।