थांखियै लानायनि जाहोनाव हारिनि मोन्दांथिखौ बावलांनो लासै । बर ' फोरा जा बादि मोन्दांथिजों खाथाबजानो थांगासिनो बे मोन्दांथिया हारि दानो थांनायाव माब्लाबो खराग होगोन बुंजाया । बबेखानि बर ' फोरा मोनसे आलादा सिनायथि दं । बे आलादा आखुथायारि सिनायथि बिथाथिखौ बर ' मुलुगनि दैदेनगिरि मेलेम - जिबि , गिदिर - गोलाउ आइसा गोनां बर ' फोरा अराय सम मिब्रां खालाबोदों । बे आथालनि बर ' सुबुं समाजा बबेबा सानस्रिनि लोरबांथिजों नारसेबजाना बर ' बिथाथिखौ नेवसिबोनो गोनां जानाया बबे थाथिनिफ्राय जोनोम जाफैखो बे बाथ्राखौ सान्नो गोनां जाना फैदों । बर ' सुबुं समाजाव बे सारिनि मेलेम जिबिआ सोलो गोनां खाबुनि फ्लान मेलेम जिबि महरैसो सिनायथि मोन्दों । बबेखानि मुलुगाव Pseudo intellectual फोरानो हादोरनि गासै दाथाय खुंथाइ सासन , समाज , राजखान्थि बाइदिखौ दैदेनबोदों । जाइनि थाखाय सरासनस्रा सुबुं समाजनि गेजेरावबो बे सारिनि मेलेमजिबिया बासा लानो खाबु मोन्दों । बे सारिनि मेलेमजिबिखौ उदां मेगनजों हमदांनो हानाया गोब्राब । बर ' सुबुं समाजावबो बिनि बाहागोदार जानो गोनांआ गोरलैखा । जाहोनाव मोन्दांथि गैयै बिथाथिया समाजाव बासा लानो खाबु थायो । सुबुं समाजाव बे बादि मोन्दांथि गोहोखौ एरायना बर ' महरै थांना थानायजों लोगोसे राव , हारिमु थुनलाइ समाजखौ फोथांना लाखिनो गोनां । हारिनि बिथाथिखौ मोन्दांथि गैयैनि जाहोनाव गुबुन समाजखान्थिनि बिथाथिआ बर ' समाजावबो बासा लानो खाबु मोन्दों । जाहोनाव बर ' सुबुं समाजाव हारि दानो थांनायाव गुलाइ - गुजाइआ महर मोन्दों । सरासनस्रा बर ' सुबुं समाजावबो बर'राव रायज्लायनो