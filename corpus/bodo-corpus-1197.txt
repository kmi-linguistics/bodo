गथ' । बिमाआ सोर बिफाआ सोर बिनि उदिस गैया । आदैआ अांखौ अगेन हारि हाजोआरि होन्ना मुगैब्ला नों मा खालामनो ? सिखिरि : बिब्दि दाबुं , बिब्दि दाबुं आदा ! अां सहायनो हाया । आंनि बिखाया दोफ दोफ मोनो । नों बिब्दि दाबुं । जाउलिया : सैथोआ जेब्लाबो निस्थुर , अन्नो रोङै , अन्थाइ बिखा बिनानाव । बेखौ सहायनांगोन । हायेन राइजोनि जमिदार जाना हायेनाव गिदिंफैब्ला आं आंगो जोनोमफुरि हादराव फैनायबादि मोनो । बर ' समाजाव थाबायदिंब्ला आंनि सिनायथि होनो आं लाजियो । आं लाजियो आंदि हाग्रामा फिसा , जाउलियाबारीनि सासे जाउंलिया गथ' , बेखौ बुंथिना लानो । सिखिरि : आदा । जाउलिया : आंखौ सुबुं समाजआ बै नोजोरैनो नायो । नाथाय आंबो फोलाया । समाजखौ फोलाना थार बाथ्राखौ सानबेसे दोनखोमानो बिनानाव ? थार बाथ्राया सानसे नङा सानसे बेरखांथारो । बिनो निस्थुर सैथो । सिखिरि : थेवब्लाबो नोंदि जोहोलाव । नोंथ ' हायेन राइजोनि जमिदार । जाउलिया : औ , आं जमिदार । आंनि गोहो - बोलो , आदब खायदाआ आंखौ - सासे जोहोलाव होन्ना सिनायथि होदों । आथिखालाव भुटान आरो हायेन राइजोनि सासे मुंदांखा दावहारुबो । नाथाय बेयो सानबेसे थागोन । आं बेफार बाथ्राखौ सानै सानै दिनै उन्दुलांनो हायाखैमोन । बिनिखायनो आं बाइह्रायाव बार जानो होन्ना ओंखारदोंमोन । बिब्दि बेसे सम थांखो मिथियाखैमोन आं । नाथाय नों आंनि सान्नायाव देबोर फोनांबाय । आंनि सानस्रिआव जेथो नांबाय । जालांबाय उल्थां फाल्थां आरो . . . । सिखिरि : आरो मा आदा ? [ जाउलियानि खाथिथाराव जदेरो , बोदोर जाना सोङो । ] बुं आदा , नों मा बुंनो सान्दों ? जाउलिया : [ दुबफुं सिखारना बुङो ] नोंबाइदिनो आंहा सासे गोसो थोनाय अनजालि रजे दं सिखिरि । सिखिरि : [ गोमाहाब जाना सोङो ] आदा ! जाउलिया : औ सिखिरि । अां सैथो बाथ्राखौनो बुंदों । अां फोलाया सिखमाया ।