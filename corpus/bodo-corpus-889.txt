बुंनायाबो मोनसे खामानि । खुगाजों बुंब्लानोल' जायो बिब्दि नङा । गोसोआबो मोजां जानांगोन । बेनिखायनो जोंनि गोसो आरो खामानिनि गेजेराव मुंबो फाराक थानो नाङा । जोंनि गोसोआ जोंनि इन्द्रिय देहाफोरखौ बाहायो । जोंहा मोन 10 ( जि ) इन्द्रिय दङ । जेरै ज्ञाननि 5 ( बा ) इन्द्रिय मेगन , खोमा , गन्थं , सालाय आरो बिगुर आरो कर्म ( खामानिनि ) 5 ( बा ) इन्द्रिय आथिं , आखाइ , खुगा , आथोन अंग आरो खिग्रा लामा । मानसिफ्रा बेफोर इन्द्रियनि गेजेरजों खामानि मावनायफ्रावबो फाफफोरखौ बुथुमफ्लाङो । जेरै - आखाइ - आथिंजों बुथार - सुथार जोथार खालामफ्लाङो , गाज्रि ब्यबहार खालामफ्लाङो । खुगाजों गाज्रि राव बुंफ्लाङो , आथोनखौ इनायभाबै जिनाहारि खामानियाव बाहायनानै मानसि समाजनि बादगा खामानि मावफ्लाङो खि ग'ग्रा लामाखौ बाहायनानैबो मालायनि इनाय खामानि मावफ्लाङो । बिब्दिनो गावनि ज्ञाननि इन्द्रियखौ बाहायनानैबो मालायनि गोबां इनाय खामानि मावनो हागौ । जेरै मेगनजों नायनानै गोसो सिङाव गाज्रि सानखुमानाय , खोमाजों मालायनि रायज्लायनायखौ खोनासंखुमानानै गाज्रि गोसोजों खिन्थाखुमा बायनाय , खुगानि सालाइजों सोलानानै जुथि लानो एबा जानो लुबैनानै जाखुमानाय , गोथार मुवा . . जिरातखौ लुबैनानै मोनामसुखोमानाय , गावनि मोदोमाव गुरै मुवाखौ फोनांनो लुबैनानै हामै / समाजजों गनायजाथाव नङै रोखोमै गावनि मोदोमाव फोनांनो हास्थायनाय बाइदिसिना । बेफोरबो गासिबो मोनफा - मोनफा खामानि । खामानि बुङोब्लानो लुबैनाय थादेरनाय एबा थादेरै एबा गिनानै मावनांनाय खामानिखौनो बुंजायो । धोरोमनि पण्डितफ्रा बुङो दि , कामना बाचना थादेरनाय खामानिफ्रानो जोंखौ बे गोदाव - सोराव मायानि जेयाव फोनाङो । बेयाव नांनानै जों अज्ञानै गोबां गोरोन्थि हाबा / खामानि मावफ्लाङो । मिथिया - हसिया मावफ्लांनाय बिब्दिफोरनि थाखायनो जों बेनि फिन फिथाइखौ भुगिनो गोनां जायो । बेफोरो जोंनि अज्ञाननि थाखाय जायो । जेरै : सिखाव खावयोब्ला पुलिसा हमनानै साजा होयो आरो प्रमानित जायोब्ला जेल जानाङो , मानसि समाजनि नेम बादिब्ला खामानि मावब्लाबो बिब्दिनो साजा मोनो होन्नानै मिथिनानैबो मानसिफ्रा खारगगोन एबा एरखेनो हागोन सान्नानै दाय गोनां खामानिफोरखौ मावबावथारो । बिब्दिनो साजाफोरखौबो मोन्नो गोनां जायो । जों मिथिगौ अरा खामो । नाथाय सोरबाया खामोखौ मिथिया जानानै अराव दाङोब्ला अरा खामखागोन । " बेयो अज्ञानसो अां बेखौ खामा " होन्नानै खामालासिनो थानाय नङा । खामखाथारगोन । बिब्दिनो बाराद्राय बेदर जायोब्ला फेग्रा बेसाद जुमायफोरखौ बांद्राय जायो - लोङोब्ला बेनि गाज्रि फिथाइखौ मोनफिन्नायाबो सैथोथार । सादा , बिड़ि , सिगारेट , कानि - गान्जा बाइदि बेसादफोरखौ सोबोब्ला बिखानि गोबां बेराम जायो होन्नानै मिथिनानैबो मानसिफ्रा बेफोर बेसादखौ जाय नागाराखै बिसोरो बिखानि बाइदिसिना बेरामाव दुखु मोन्नो गोनां जादों । बिब्दिनो मोनफ्रोमबो खामानिहा गावबा गाव फिन फिथाइ दङ । बेनिखायनो बुंनाय जायो दि– मोजां खामानि मावओब्लासो धोरोम जायो आरो धोरोमनि खामानि मावओब्लासो गोसोआव गोजोन्नाया थायो । जोंनि देहाया मोजां थासान्दियाव जों गोबां मोजां नङै खामानिफोरखौबो मावफ्लाङो । बेफोरो जोंनि इयुननि जिउआव मोजां फिथाइ होआ । जानो हागौ जोंनि सिमांनि बबेबा मोनसे जोनोमफ्राव बांद्राय माया महजों गफबनाय खामानिफ्राव नांथाबनानै थायोमोन । बेनिखायनो दायो बे जोनोम मोनगासेयावबो जोंखौ मुलुगनि माया महनि गेजेरावनो उजिहोफिन्दों इसोरा । नङाब्ला जानो हागौ जों बे दुखु -जार्लानि मुलुगाव उजिफिन्नांनाय नङामोन । बबेबा मोनसे गुबुन