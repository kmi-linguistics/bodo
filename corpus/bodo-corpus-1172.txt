खाम्फा , आंनि सान्थ्रि लोगो सादोरसिं आरो रुपसिं । महाराजानि खाथिआव अां जेब्लाबो खर ' गंग्लायो । महाराजाआ आंनि फार्से अन्नाय बानजायनायनि थाखायबो साबायख'र बाउबाय । अां सिमान जायो , महाराजा देबधर्मआ आंखौ अन्ना राजदरबाराव जायगा होयामोनब्ला अां दिनै बिदि जानो हानाय नङामोन । अां गावखौनो दानो हानाय नङामोन । बेनि थाखाय आंहा महाराजानि खाथियाव सुख'नो हायै दाहार थालांबाय । महाराजाया हायेन राइजोखौ हगारना होबायब्ला अां बेखौ गोथार गोसोजों आजावबाय । हायेन राइजोनि जौगाखांनायनि थाखाय अां जेरैबादि खामानि मावनांगौ बेखौ मावफुंनो नाजागोन । अां बावैनो हायेन फार्से दावबायनो ओंखारदों । अांनि अांगो बिमा - बिफा , बाय - बाहागिफोर सोरमोन बेखौ उदिस लानो गोसो जादों । महाराजा , गोरा गोरा गाहाय आरो सान्थ्रि गाहायनि खाथियाव आं गंग्लायै आरज गाब्बाय , माब्लाबाफोर आंनि हाबा मावनायाव , खोथायाव , बाथ्रायाव गोरोन्थि जादोंमोनब्ला निमाहा होदो । लोगोसे अां महाराजानि खाथिआव हायेननि सान्थ्रि हान्जा दानायाव आंखौ मदद होनो अांनि सान्थ्रि लोगो सादोरसिं आरो रुपसिंखौ आंंजों हगारनायनो खावलायनाय जाबाय । देबधर्म : साबगौ , बिब्दिनो जाथों । जाउलिया : बिब्दिब्ला जों बिदाय लानोसै । खुलुमबाय । [ खुलुमो ] सादोरसिं + रुपसिं : खुलुमबाय महाराजा , गोरा गाहाइ आरो सान्थ्रि गाहाइ । देबधर्म : गोजोनथों । गोरा गाहाइ : गोजोनथों । सेंसौ खाम्फा : गोजोनथों । [ सिगां सिगां जाउलिया , सादोरसिं , आरो रुपसिं ओंखारलाङो । देबधर्म राजा , गोरा गाहाया जाउलियामोन थांनायथिं दान्दिसे नायहरो , उनाव गोरा गाहाइआ बुङो ] गोरा गाहाइ : जोहोलावआ जेसेखि गोहो - बोलो आरो सोलोगोनां जाया मानो महाराजानि फार्से गंग्लायनाय , खुलुमनाय आरो मानिनायखौ इसेल ' खालामा । बिनि रायनाय -होन्नाय आखल -आखु थोरैनो बाख्नायथाव ।