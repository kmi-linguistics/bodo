बेरेखाथार , नाथाय बेव अांहा मावनांगौ मा आखाइ दङ ? नोंथाङा फोथाय , अां लिरग्रा नंखाथारा । आं सासे सेक्रेटारिल' । आरो अगं फंसे बाथ्रा बुंखायो - अां बेखौ जोंनि गेजेरावखायसो बुंबायदे , बे रायथाइखौ आसोलाव सुजुगिरिया गावनो लिरदोंमोन । " अां मासे अमा बादि आखल दिन्थिनानै बेफोर बाथ्राखौ मानो बिनो खिन्था नांगौ जायो ? - - बियो सानो । " नाथाय मानसिया गाज्रि नङा , सासे सद मानसि । बियो बे बादि लिरनाय जामारदोंब्ला , गोथौयै साना - हवा लिरफ्रांनाय जागोन - बेखौ हरखाब मोनसे जालांनाय जाथाइ बुंनांसिगोन । " 
 सेक्रेटारिया बोरमा मेन्दा बादि लेब लेब बुंनायखौ खोनानानै उनाव ब्लुदिखिनआ गुरै जायो । बियो ककिनखौ खाथियाव लेंख्लनानै प्रेसनि सोमोन्दै गावनि साननाय - हनायफोरखौ आरो खेबसे बुजायबावनो हमो । सेक्रेटारिनि गोसो सिङाव खेबसेयैनो हाजार - बिजार साननाया हेब्रेमाब्रे जायो । ब्लुदिखिन बादि सासे मुंदांखा मानसिजों बे बादि गोसोनि बाथ्रा फोरमायनानै रायज्लायनो मोननाया बिनि थाखाय बेसेदि गोगगाथाव बाथ्रा , बियो रोखा जायोदि दान्दिसे उनावनो बियो बल मोसानाय ननि हाबग्रा दरखङाव जेबो हेंथा थानाय नंलिया । गोरोन्थि सानलायनाया गेंफोरबाय , बिनि सिमाङा दानिया मोकथाङाव महर मोननाय लामायावसै । फारसेथिङै बे मोनसे समावनो गिलुबालु लासिं - सिं अपमान आरो गावखौनो मुगैखांनायजों बिनि गोसोआव साग्लोब सारो ; बिनि सिनस्रि गैयि मानसि बादि लासिं - सिं आखला गावजों लोगोसे " डा गुज गेजेट " नि सुजुगिरिखौबो लोगोदिगि आरो गुबुन गुबुन मानसिनि सिगाङाव हेव खालामनाय जाबाय - बियो जेन जुदासनि फोथायखेबस आखुनिख्रुइबो अगेनसिन खामानि जाबाय । बियो आसोलाव बिसोरखौ रायनानै , बिसोरनि मोखाङाव मुजुगारनानै , बिसोरखौ मिनिगारनानै ब्लद ओंखारलांनांगौमोन ; नाथाय बियो मावखो मा ? गावखौनो हेव खालामना लाबाय , लाजि नांहोबाय , बिसोरखौनो आखाइ खबजबनानै हमथाबनो थांनानै गावनो गाबहां खुहां जानांबाय । ब्लुदिखिनआ गावनि बिबुंथिखौ बुंलांबाय थायो । सेक्रेटारि ककिनखौ हेफाजाबगिरि महरै मोननानै गावनि बिबुंथिखौ आबुङै फोरमायसारनो मोननायाव दुंगाखांनाय मोनो । बियो गावनि आखाइ थाइसेजों सेक्रेटारिनि गोदोनायाव गोबाहरो । बिसोर सानैजों जयैनो मोसानायनि आफाद सोलिबाय थानाय बै सोरगो राइजोआव हाबहांल जादों , थिक बे समावनो सासे फैनानै गोबारै खिन्थाफैयो , " सार , जेनेरेलआ सफैबाय ! " ब्लुदिखिना बिखाखौ ख्लाब मोननानै उनथिङै नायहरो , काकिनखौ बेवनो ज्राब नागारनानै दोर दोर खारलांनानै सिरिजों गाहायाव ओंखारलाङो । सेक्रेटारिया दान्दिसे थं गसङो , गोदोनानि टाइखौ इसे फाहामनानै लायो आरो लासैनो सिगां थिङै आवगायलाङो ; दानिया आरो गावखौनो हमथागोन बादि साननानै थादबाय थानायनि जेबो गोनांथि गैलिया । अब्ला आफादनि नैथि हाबा फारिया जागायबाय आरो अब्लानो सिङाव हाबलांनो होननानै दरखं मोखां मोनहैबाय । नाथाय हाबाफारि दैदेनग्राया बेखौ हाबहोनो सिमान जायाखिसै । 
 " ब्लुदिखिनआ जोनो जेबो बुंलाङाखै । ओहो - ओहो , जाथारनाय नङा । " 
 जि मिनिटसोनि उनाव सेक्रेटारिखौ बरफ गोग्लैनाय लामाजों गाव गाननाय गिदिर जथाखौ बुद्रु बुद्रु फैबाय थानाय नुयो । बिखौ नआव सफैनायनिख्रुइ लामानि बबेबा बरफ खोबनाय हाखराव गोदोलाङोमोनब्ला बियो साबसिन गोजोननाय मोनगौमोन जानांगौ । लैजा , मुगैखांनाय आरो बायग्लिनाय मोननायजों गोसोआ साग्लोबजोबो । आरोबा बिनि आखाइनि गोदान ग्लब , फानथाव गाबनि मोदोमफु हब हब मोदोमनाय खेंख्रा - खेंख्रि खानाइ देलायफबनाय खर ' - बेफोर गासैबो बेखौ बाहोनायसो लाबोयो । बियो ओरै बादि मोनो जेन बिनि देद्लाफबनाय खर'आव सोरबा फंसे थांखाव होयोब्लासो साबसिन मोनगौमोन ।