लांनायसै । 
 15 जौ जौथायनि भुटाननि जारिमिनखौ नायब्ला नुनो मोनोदि , बे हादरनि रांखान्थि हालोदआ बै समाव जोबोर गोग्लैसोथारनायमोन । मानोना गासिबो भुटान हादरनि बिखायानो आबादनि थाखाय मोजां नोङै , गिलुबालु गोजौ गाहाइ , हाजो - हाखरजों बुंफबनायमोन । बे हादरनि आइनि बांसिन बाहागोआनो रायजोनि खोला आफादआव थानाय हायेन ओनसोलनिफ्रायसो फैयोमोन । 
 16 जौ जौथायनि गिबि बाहागोआवनो भुटाननि ' देब राजा ' या ' सिखोना रायजोनि ' राजा हावरिया मेचनि गिबि फिसाज्ला बिसु एबा बिस्वसिंहजों दावहायाव जेन्नानै हगारनानै होजोबनांदोंमोन । गोमाजानाय बे हायेन ओनसोलखौ मोनफिननो थाखाय देब राजाया नाजाखोमादोंब्लाबो मोगथाङाव जाफुङाखैमोन । 
 बिस्वसिंह थैनायनि उनावबो बिनि फिसाज्ला ' नरनारायण ' 1533 खृ . आव राजा जानानै बिफा बाइदिनो साग्लोबसाद गोहो लानानै रायजो खुदोंमोन । 1581 खृ . आव 'नरनारायण ' राजानि बियायं शुक्लध्वज एबा चिलारायनि फिसाज्ला 'रधुदेब ' आ बिमायंनि समाव बिग्रायखांदोंमोन आरो संकस दैखौ सोनाब खोला खालामनानै सानजा बाहागोनि हादरखौ सेनानै रायजो खुदोंमोन आरो संकसनि सोनाबहा थानाय खावसे रायजोखौ ' नरनारायण'नि फिसाज्ला " लक्षी नारायण ' अा राजा जानानै रायजो खुदोमोन । बे रायजो गावस्रानायनिफ्रायनो ' हावरिया मेच ' नि फोलेरनि साग्लोबसाद गोहोआ गोग्लैसोबोदोंमोन । हावरिया मेछनि फोलेरनि गोहो बोलो गोग्लैसोबोनायनि खाबुआवनो 1665 खृ . आव राजा ' प्राननारायाण ' नि दिनाव हायेननि गोबां जायगाखौ गाग्लोबनानै भुटाननि 'देब ' राजाया सेफिन्नानै लादोंमोन । 1763 खृ . आव महाराजा देबेन्द्र नारायणनि आमोलाव गासिबो हादरानो भुटाननि 'देब ' राजानि बोसोन लानानैसो रायजोखौ खुनांगौ जादोंमोन आरो 1772 खृ . आव महाराजा धरेन्द्र नारायणनि आमोलाव राजथावनि कचबिहारखौबो सेखनानै लादोंमोन । जोबनायाव भुटियाफोरनि बे गाग्लोबनायनिफ्राय हादरखौ रैखा खालामनो थाखाय राजाया ब्रिटिस सरकार ' इस्ट इन्डिया कम्पानी'नि मदद लाहैनांदोंमोन । भुटान आरो इस्ट इन्डिया कम्पानीनि गेजेराव गिलुबालु दावहा जादोंमोन । बे दावहायाव भुटियाफ्रा ब्रिटिसनि आखायाव जेनदोंमोन । कचबिहारा भुटाननि गाग्लोबनायनिफ्राय उदां जादोंमोन । नाथाय " इस्ट इन्डिया कम्पानी' नो खाजोना होनांनानैसो राजाया रायजो खुनांदोंमोन । बिब्दिनो ' हावरिया मेच ' गायसन लांनाय उदां हादरा ' इस्ट इन्डिया कम्पानी ' नि आथिं सिङाव थानांदोंमोन । 
 1774 खृ . आव भुटान आरो इस्ट इन्डिया कम्पानी नि रायजोनि गेजेराव रायजोनि सिमाखौ लानानै मोनसे गोरोबथा जानांदोंमोन । बे गोरोबथा बाइदियै भुटान रायजोनि आफाङाव थानाय गोबां हायेन ओनसोलानो भुटाननि 'देब ' राजानि सिङाव थांदोंमोन । सोनाबहा 'तिस्ता ' दैमा आरो सान्जाहा 'धोनश्री ' साहा भुटान हाजो , खोलाहा ब्रिटिस टेरोटरीनि सा सिमा बे हायेन ओनसोलानो भुटान रायजोजों बेंजानाय फैलाव हायेन ओनसोलमोन । बेनि सानजा सोनाब गोलावआ 220 माइलसो जायोमोन । सा - खोला गुवारा हाबसन हाबब्र 18 निफ्राय 20 माइलसो जाफ्रामोमोन । गासै बेनि हा खालिया 4400 बर्ग माइलसो जायोमोन । बे हायेन