गान्नाय जोमनाय , गुस्थि रानज्रिंनाय महरै खाथिनि हाग्रामानिफ्राय जाउलियाआ आखाइआव थुंग्रि लाना ओंखारफैयो । दैसा जिंनि एसे जानगाराव हाफावआव गाबथाना हायाव थुंग्रिजों थुबथाना बुङो ] जाउलिया : उस ! आफा बोराइ बाथौ ! अां बेसे खारखोमाबावनो ? खारखोमा खारखोमा अां मेंग्लिबाय । आंनि थुंग्रिआ थैसामजोंनो खरिया खाबाय , आखाय फारनैखौ बेखेवनो हालिया । हनै फोथाय खेबस ' सेंसौ खामफाआ हाजार - बिजार भुटिया सान्थ्रि लाना सिगां सिगां फैगौ आरो उन उन होसोबोगौ गाजा - गोमजा इंराज सान्थ्रिफोर । बिसोर अांजों दावहा नांनो फैदों । सान्थ्रि गाहाइ सेंसौ खाम्फाआ थारैनो फोथायखेबस ' खालामबाय । अनसुला राजानि सान्थ्रिफोरा जानांबाय हालाइ - हाफाइ । अां मिथिस्लाबा जासे गोरोन्थि जालांबाय । दिनै बेखौ अां उनदाहा खालामना मा जाबावनो ? इंराज सान्थ्रिजों जाया - लोङा दान खावसे सान हर दावहा नांना आं मेंबाय । उस ! अां बेसे थावरिबावनो ! आगसि आगदा गंनै थुंग्रि हमना आं इंराज सान्थ्रिफोरजों दावहा नांबाय । अां थैजों दुगैबाय । राणीकाटा , सिजुगुरि आरो हालदैबारिनि गिलु - बालु दावहाआव गोबां सान्थ्रि थैबाय । आलाइखुंग्रि दैसायाव गोजा थै बोहैबाय । बे थैया सोरनि ? आः . . . । बे गोजा थैखौ नुना आंनि बिखा - बिख्लोआ दिनै मावखांदों । इंराजफोरनि सिलाइ , राइफल , कामान गावनायाव जोंनि सान्थ्रिफोरा थावरिनो हायाखिसै । सान्थ्रहायि गोबां सान्थ्रिआ जिउ बाउनांबाय । लासै लासै जोंनि सान्थ्रिफोरा जोबलांबाय । गोमाजाबाय आं अनसुला देबधर्मजों गोरोबथा खालामनाय बेसेन गोसा तामानि गोरोबथा बिलाइ । अांनि गोसो गोर्बो थेर - बेथेर बायग्लिबाय । बिखाआ गावबाय । बै दिनाव अां थांखोमाना नाइदों उदखारि फोरनि रंजानायखौ । फोथायखेबस ' सेंसौ खामफा आरो इंराज सान्थ्रिफोरा जौ , बेदर लोङै जायै बेसेदि रंजादों , मोसादों आरो मेथाइ रोजाबदों । आय' ! बेफोर नुथायखौ अां आंनि मेगनजों नायजोर नायजोर नायबाय थानांदों । आंदि बेसे दुखु मोन्दों । आंदि सिरि सिरि बेसे गाबखोमादों । बेखौ सोर नुदों ? बेखौ सोर मिथिदों ? सान्थ्रि हान्जा थांबाय , राइजो थांबाय आरो थांबाय ।