लामा सामा लाजिफोनांबाय ? जावजें : जानो हागौ नों सान्थ्रि गाहाइ । नाथाय आं राजानि खांजानाय फिसा । राजदरबाराव अां देरदों लावदों , नोंनि आखल आखुखौबो नुबोदों । मिथिबोदों । नों माबाइदि सान्थ्रि गाहाइ अां सिनायनो आद्रा गैलिया । नोंनि आखल - आखुआ माबाइदि आंखौ फोरों नांलिया । नों सासे फन्दायसुला । नङै नङै बाथ्रा बुंना राजानो आरो फोरजानो एरस'न्ना होग्रा । आसिसुखि आरो परमासुखिनो मा बाथ्रा एरस'न्नो फैदों आं बेखौ आंनि खोमाजोंनो खोनाबाय आरो आंनि मेगनजों नुनो मोनबाय । नों माबाइदि मानसि दिनै बियो रोखा जाबाय । अां नोंखौ बिथोनबो होनो हागौ । मिथिगौ नों ? सेंसौ खाम्फा : नाथाय आं नोंखौ राजानि फिसा राजखुंगुर होन्ना गनाया जावजें । मानोना नों राजा देवधर्मनि थैजों जोनोम जानाय असे फिसा नङा । राजफोलेरनि थैया नोंनाव गैया । नों थै मोदोमै बे भुटान राइजोनि फिसा नङा । नों सासे जाउलियाबारिनि गोदाव - सोराव बुहुदसो । जावजें : सेंसौ खाम्फा । बे बाथ्राखौ बुंथिनोसो फैदों नों सेंसौ खाम्फा ? सेंसौ खाम्फा : औ , अां गले गले बुंगोन । बारम्बार बुंगोन । नों हाग्राबारिनि सासे मोख्रासो । अां नोंखौ राजखुंगुर होनना गनायथि होया । हागौब्ला दावगाबो बोलो सुनायनि । [ जावजेंनि फार्से आवगायना बुङो ] । जावजें : [ रागानि देंखो ] साबगौ । सेंसौ खाम्फा , नों अांखौ सिनायाखैने ? आंनि गोहो बोलोखौ मिथियाखै नों ? [ सेंसौ खाम्फानि फार्से आवगायलाङो आरो सानैजों नारा - नाथार खमज्लायो । सेंसौ खाम्फाआ दैयाव नारसो जेंआ जायो । बियो सेरफाखायना आखायाव देगार लाना जावजेंखौ सुनो नागिरो । जावजेङा देगारखौ सेना सेंसौ खामफाखौ ज'सिन्ना सुनो नागिरो । बे समावनो आसिसुखि आरो परमासुखिया साफा फारफा आखान्थियाव हमना बुङो ] आसिसुखि : आदा जावजें ! सेंसौ खाम्फाखौ जिउ फोजोबनो नाङा आदा । बिखौ निमाहा होदो । परमासुखि : आदा ! हामबायसै । दुथां सेंसौ खाम्फाआ जेनबाय । बिखौ हगारदो । जावजें : बोरो हगार , आसि आरो परमा । बिखौ दिनै फोजोबथारनो अां ।