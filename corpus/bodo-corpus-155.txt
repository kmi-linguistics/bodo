आरो जों थानाय जाइगायावबो गोसारनानै बर ' सोदोमस्रिजों सौग्रावलायदों । बेनि जाउनाव सिगांनि महर - मुस्रि आरो गोहो बोलोखौ लासै लासै बर'फोरा खोमानो हमबोदों । हारिनि सिनस्रिया जाबाय सोदोमस्रि । सोदोमस्रिया हारिनो होयो रोखा महर - मुस्रि आरो खौसेथिनि गोहो । सोदोमस्रि गैयै हारिनि सुबुंफोरनि गेजेराव बेफोर मोनसेबो थाया । संखिनो गोनां बाथ्राया जाबाय बिब्दि हालद'नि थाखाय बर'फोरनि गेजेराव सिलिंखार सफैगोन नामा ? 
 मिबथिनो गोनां बाथ्राया जादों मोनफ्रोमबो सोदोमस्रिनि उनाव मोनफा दोहोरोमनि थायो । हिन्दु एबा आर्य , बौद्ध , खृष्टान आरो इसलाम धोरोमनि सायाव सोनारनानैसो हिन्दु , बौद्ध , खूष्टान आरो इसलाम सोदोमस्रिनि जोनोम मोन्दों । मोनसे धोरोम फोथायग्रा आरो अनलायनाय थायो । बिब्दि गुबुन गुबुन दोहोरोम आरो सोदोमस्रिनि गेजेराव थाया । गोबां बर'फिसाफोरा मिबथियादि गुबुन धोरोमफ्रा जोनि गेजेराव सौफैनायनि सिगां बर ' फोरनि धोरोमा बाथौसोमोन । बर ' सोदोमस्रिआ बाथौ धोरोमनिफ्रायसो जोनोम मोन्दों । आथिखाल बर'फोरा गाव जाइखौ मोजां मोनो बेखौनो मानिना लायो । आरो गाव लानाय धोरोमखौ बर'फोरखौ लाहोनो नागिरो । बेनि जाउनाव जोनि गेजेराव गुलाय - गुजाय आरो दावराव - दावसि सौफैनायजों लोगोसे जोनि गेजेराव अनलायनाय आरो खौसेथिया लोरबां जायो । गावजों गाव बर'फोरा बोखावलायनायखौ धोरोम फोसावनाय एबा गुबुन गुबुन धोरोम गायसन्नायाव मुखुब जानाय नुनो मोनो । बेनि जाउनाव बर ' सोदोमस्रिनि इयुना मा महर लागोन सान्नो गोनां जाबाय । गोबाङानो गावनि महर मुस्रि आरो सोदोमस्रिखौनो नेवसिनो जेबो मोना । बे हालादआ जोनि थाखाय गिलु -बालु आरो मोनसे खैफोद ।