मोदाइ - मोदाइजोनो फाव फुजा होनाय जायो । बाथौ सिबियारिल ' नङा गुबुन दोहोरोमनि गेजेरावबो बे फोथायनाया दं दि गोबां गाज्रि गोहाआ ( Evil spirit ) सुबुं आरो जुनादखौ गोरोन्थियै दैदेन्नो नाजायो । नाथाय बोयनिबो देरसिन , देरहासारग्रा , मिथिसारग्रा , उथ्रिसारग्रा बोराइ बाथौ एबा अबंलाउरिनि सेराव बेफोर गाज्रि गोहोआ जेननो गोनां जायो । खर ' गंग्लायना एबा एरायखेना थानांगौ जायो । इसोरनि गोहो , बोर - थुलुंगा मोन्ना गोसो बोलो ( Will force ) नि हेफाजाबै बै सुबुङा गावनि थांखिखौ होसोनो हायो । बेनिखायनो बुंनो हायो बर ' समाजनि नख'र दैदेन्नाय एबा संसार जानायाव बाथौ दोहोरोमा सानथ्रहायि गोहोमआ खोख्लैबाय थागोन । 

 रांखान्थि जौगानायाव बाथौ दोहोरोमनि बिहोमाः– बर ' हारिनि सुबुङा गोदो - गोदायनिफ्रायनो गामियारि आरो आबादारि जिउ दैदेनबोदों । दैमा - दैसा , हाजो - हायेन सेर सेर राइजो जाबोनायाव , हादान सिफायना जिउ खांबोनायाव हा , दै , बार , अर एबा सान अख्रांनि बिगुमा बोराइ बाथौ एबा आनान ग'साइखौ सिबिनो , खुलुमनो एबा फुजिनो सोलोंबोदोंमोन । बोथोरजों सोमोन्दो लाखिना बैसागु , दमासि , खाथ्रिगासा , आमथिसुवा , रंजासान , फालिनायनि गेजेरजों गाहाम आबाद मोन्नो थाखाय बोराइ बाथौ आरो मोदाइ मोदाइजोनि सेराव आर'ज गाबनाय गाबनाय फावफुजा होनाय जायो । बोथोर सम आरो थासारिजों गारोबहोना अमराव माइनाव , दानसोरां बायदि खेराइ खुंना बोराइ बाथौ आरो सोमोन्दो थानाय मोदाइ - मोदाइजोनो सिबिनाय , फुजिनाय बाउना , बोसोराव बइबो रंजास्राङो । गावजों - गाव अनलाइनाय , सिबिनाय बरायनायनि गेजेरजों गाहाम सोमोन्दो खाना लायो । बेफोर रंजा सान एबा फोरबोखौ आबादजों सोमोन्दो लानानैनो खुंनाय जायो आरो सिगाङाव रांखान्थि जौगानायनि थांखि थाफादेरो । गारजा फुजा , हामबाय , माराइ , फुजानि थांखियाबो नख'रनि गामिनि , दुलाराय सुबुं समाजनि गाहामनि लोगोसे रांखान्थि जौगानायनि नोजोर लानानै होनाय जायो । जायगा लायै जायगा फुथ्लि हाबा होनायनि गेजेरजों देबा - बोराइ देबि बुरैनि आरो बोराइ बाथौनि सेराव आबाद मोजां जानायनि , नख'र आरो गामियारि जिउ खांनाया आलो गोजोन , रुजु - रुमु आरो जै - जै , मै - मै जानायनि थाखाय बोर मागिनाय जायो । 
 बाथौ दोहोरोमनि नेमखान्थि , आसारखान्थि दोहोरोम खान्थि , बोसोन खान्थिखौ फालिलांनायाव दौरिहा गिलिर बिबान रुजुन्नांगौ जायो । गोथार आब्रु आरो सिखोन - साखोन जिउ दैदेननाया सासे दौरिनि गाहाय बिबान जायो । बेनि थाखाय जादेरनाय लोंदेरनाय जेराव - मेराव जौ लोंनाय आरो गिदिंबायनाय हुदाखौ ज्राब नागारनांगौ जायो । आखाइ हमथानानै रां - रुफा बाहाइना , गोसो हमथाना जानाय लोंनाय आरो गोथार मंगलबार खालि ना - बेदर जानायनिफ्राय जानगाराव थानाय हुदाया रांखान्थि जौगाहोनायाव एसेब्लाबो हेफाजाब खालामदों । दुलाराइ बाथौ दोहोरोमनि गौथुमनि नाजानायाव बोलि होनायनि सोलाय बिबार बाउना आनान ग'साइ एबा बोराइ बाथौखौ खुलुमनायनि खान्थि बाहायनायनि गेजेरजों दाउसा , फारौ , हांसो , बोर्मा , बायना रां - रुफा बाहायनायनिफ्राय रेहाय मोन्दों । गोरिब - गुन्द्रा , निखावरि नख'रआ हां मोन्दों । फारसेथिं बाथौ दोहोरोम सिबिनाय फुजिनाय खान्थिया जोबोरैनो गोरलै । फुंबिलि - मोनाबिलि दुगैस्रां लोबस्रां गोथार - गोरबो लानानै बाथौ गुदियाव जेवारि फोजोंनाय , नख'रनि सुबुंनि गाहामनि थाखाय खैफोद , बेराम आजारा गाज्रि गाहो आरो सुथुरनिफ्राय बारग'नायनि दाइ - फोदो , गेना गोरोन्थिनिफ्राय निमाहा बिनाय आर'ज गाबनाय जायो । बे हाबाखौ मावफुंनायाव गुबुन दोहोरोमनि बायदि काशी