गुबुंलेनि जाहोन । सासे गथ'नि देहाजों लोगोसे गोसोथि जौगानाय समाव ( 5 बोसोरनिफ्राय 25 बोसोरसिम ) नो बोखारना लाखियो बिसोरखौ सिजौआरि ज्ञान होनायनि राहानिफ्राय । जायनि जाउनाव दोहोरोम दावहा , गादबनायनि बादायनाय , मुवायारि गोजोन मोन्नायनि होदावरि , हिंसा , बेरेखायै आथोनारि सोमोन्दो , सिथारलायनायनि फोर्बो खुदों । मोनसे खोथाया थार दि – दोहोरोमाल'सो मोनसे बिजों जायनि गोथार लामाजों सिजौआरि गियान , नंगुबै सैथो , गोसोनि सुदेम गोजोनखौ मोन्नो हायो । ओंखायनो जोंहा आफा बोराइबाथौनि सायाव फोथायनाय थानांगौ , गोथार गोसोजों गोसो होसोमनानै सुंग्रियोब्ला आफा बोराइबाथौआ जोंखौ दिथि होगोन , फोन मोनगोन आरो बे गोजोनसिन बिदान्थिखौ मोन्नो जों बयनोबो लामा होलांदों बाथौ दोहोरोमनि गेजेरजों । बेयो मोनसे मिथिंगा दोहोरोम । नंगुबै सैथोखौ मोन्नो हानाय दोहोरोम । बाथौ दोहोरोमनि ओंथि आबुं बोसोनफोरा ओंखायनो साफ्राम सुबुंखौ आबुं सुबुं दानायनि आखल - आखु दानायनि मोनसेल'खामोन । बाथौ दोहोरोमा मोनसे मिथिंगा दोहोरोम । मिथिंगाखौ गिज्रा जानायनिफ्राय होबथानायनि दोहोरोम । मुलुगाव थानाय गासिबो जिब - जुनात , दंफां - लाइफांखौ रैखाथि होनायनि दोहोरोम । भुमआव थानाय गासैबो सुबुंखौ जाथ - फाथ , उन्दै - गेदेर खालामालासिनो बयखौबो समान नोजोर होनाय , अन्नाय , सहाय होलायनायनि बिथोन गोनां दोहोरोम । ओंखायनो बे दोहोरोमनि बोसोनाव होनदों - 
 " . . . . सोरखौथ ' मालाय बुंनो
 खर'गोसोम नुनायमानि बयबो आंगो । " भुमनि गासैबो सुबुंखौ नखरसे सान्नायनि , अनज्लायनायनि , खैदां खैफोदआव सहाय खालामलायनायनि असे सानलायनायनि ओंथि आबुं दोहोरोमारि बोसोन । 
 मुलुगनि मोनबा गोहो सान , अख्रां , बार , दै आरो हानि सोरजिनायनि गोथौ थाथौ आनो बाथौ दोहोरोमनिबो सोरजि ताथौ । थिक बिब्दिनो मानसिहाबो बाहेरा मुलुगजों देहानि इसिं मुलुगखौ सोमोन्दो लाखिनाय मोनबा अंग दं– जेरै , – मोजां - गाज्रि नाइनो - मेगन , मोदोमनाय - मोनामनाय मोन्नो गन्थं , गोदै - गोबाब - गोखै मोन्नो सालाइ , मोजां - गाज्रि खोनासंनो खोमा आरो गुदुं गुसु - सानाय मोन्दांनो बिगुर । बिब्दिनो जोंहा मोनबा हाबा मावग्रा अंग दं ; जेरै – आखाय , आथिं , खुगा , खिग्रा आरो हासुग्रा । सासे सुबुंनाव बिब्दि मोन्दांनो मोन्नाय अंग आरो हाबा मावग्रा बेफोर अंगखौ थि समाव थियै बाहायनो रोङाब्ला जिउयाव दुखु जाल्ला सैनाङो । बेफोरनि दैथिंनायाव सुबुङा नंगुबै लामानिफ्राय एरखेनानै बेसेबा गोजानाव थाङो जायनि फिथाया अराइ गोखा । ओंखायनो बाथौ दोहोरोमाव बेफोर मोन्दांथि मोनग्रा आरो हाबा मावग्रा अंगफोरखौ होबथाना लाखिनानै हाबा मावलांनो गोख्रों बोसोन होदों । जाय बोसोननि गुमुरा बेसेबा गोथौ । 
 जेरै - - " लावबा लावसोम खावबा खावसोम । 
 आदा गोसोम दैयाव बारसोम " । 
 बाथौ दोहोरोमाव बिमानि गोर्बोआव जायगा लानायनिफ्राय जागायनानै थैनाय आरो सारादुसिम मोनबा आसार दं । मोनफ्राम आसारा जिउजों एंगार हायै सोमोन्दो दं आरो फोन मोन्नायाव हेफाजाब होग्रा आसार । सासे मानसिया जेथो गोनां मुलग संसाराव एंगारहायै जुलिनि बान्दोखौ बारनोब्ला मा बाइदि सांग्रां थानांगौ ; माबाइदि सोलोंथाय लानांगौ बेखौ रोखायै बोसोन होदों ओरै - - " लाइमोन बैसो समावनो दोहोरोमनि बोसोन सोलोंखा संसार जानाया बाला गुदुङाव आगोन होनाय बेखौहले मिथिखा " । 
 बेसेबां ओंथि गोनां बोसोन । लाइमोन बैसोआव गोबाङानो दोहोरोमनि सोलोंथाय आरो मोखथांनि रोंगौथि आंखालाव गोख्रों सिब्रेनि नारसिननायाव मोजां - गाज्रि साना लासिनो संसार लैथोआव आगान सुरो , जायनि फिथाया उनाव सहायथावै जायो । ओंखायनो लाइमोन समावनो दोहोरोमनि सोलोंथाया गोजोन इयुननि गिबि मावनांगौ हाबा ।