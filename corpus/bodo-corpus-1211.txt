 [ हायेन राइजोनि सिदली सिरांनि दाङाइगामि , बिरहांगामिनि दावहाथिलि । इंराज आरो भुटीया सान्थ्रिजों गिलु बालु दावहा नांदों । हान्जा हान्जा सान्थ्रिआ दावहा नाङै नाङै होसोलायदों । खाइसे खारदों , खाइसे होसोदों । सोरगिदिं दावराव - दावसि । जेरावबो दावहानि सोदोब । सोरांनाय लोगो लोगो दावहाथिलियआव गोबाङैनो गोथै सह गोग्लैना थानाय नुनो मोनो । सोरबा दानथारजानाय , सोरबा गावथारजानाय । दान्दिसे उनाव जाउलिया आरो सादोरसिं हाब्बोयो । जाउलियाआ बुङो ] जाउलिया : आंनि आगदा आखान्थि सान्थ्रि गाहाइ सादोरसिं , दावहाआव इंराज सान्थ्रिफोरा रोजासेनि बांसिन थैबाय । संगालिनिफ्राय मिथिनाय जादों दि इंराज सान्थ्रिफोरा बिजनी फार्से आवगायना हायेन राइजोखौ गाग्लोबगोन । बेनि सिगां जों मोनसे खामानि मावगोन । बिजनीनिफ्राय निसिमासिम जों हरसेनि गेजेरावनो दाब दाब जायगायाव थालिर बिफां फांथाम फांथाम गायजाबना दोनगोंन । जेराव थाखोमाना जों बिसोरखौ थुग्रिजों थबस्र ' थबस्र ' दानसना फोजोबस्रांगोन । नङाब्ला जों बिसोरनि सिलाइ , राइफल , कामाननि सिगाङाव थावरिनो हानाय नङा । सादोरसिं : जोंनि सान्थ्रि हान्जाआबो आवगायगासिनो सान्थ्रि गाहाइ । नाथाय मोनसे खोथा सान्थ्रि गाहाइ , सान्थ्रि हान्जानि गेजेराव जानाय - लोंनायनि अांखाल जानो हमबाय । जाउलिया : बेयो नंगौ सादोरसिं । दाथ ' दैज्लां बोथोर । हाजासे अखा हानायजों दै बानाया लोमसावजोब्बाय । जोंनि भुटान राइजोनि जानाय रोगाग्राफ्रा हायेनाव फैनो हाया जाबाय । जेरैबो राहा गोथेजा जोब्बाय । इंराज सान्थ्रिफोरा गुवाहाटीनिफ्राय देवानगिरि जाना , सिदली आरो द'तमा बे मोनथाम लामाजों हान्जा हान्जा जोंखौ बेंखनफैबाय । सादोरसिं : जोंनि सान्थ्रिफोरा जाया -लोङा दर्जाय जार्ल्लाआव गोग्लैबाय सान्थ्रि