फाताल साना अन्थाय थाइथामाव दावहानि समाव जावलिया देवाना लुना थानाय केम्पफोरानो बेनि फोरमान । बेनि अनगायैबो चिदली सिरां दुवारनि
सिङाव थानाय रुनिखाता ओनसोलनि खाथिखाला जायगाफोराव रोन एबा दावहा जाफ्लायबाय थायोमोन होन्नानै मिथिनो मोनो । बिनिफ्राय रोखा जानो हायोजे बे जायगायाव रोन जाबाय थानायखायनो रोनथिलि एबा 'रोनखाता ' जाबोदों होनना बुंदों । रोनखाता - रोनीखाता - राणीखाता - रुनिखाता जाबोदों । 
 बुहुमाव मानसि महरै जोनोम मोनजेननायनिफ्रायनो दिनैसिम हाजार हाजार खौटि बोसोर सान हर जाबोगासिनो दं आरो जालांबाय थागोन जोबनाय नङा । बिब्दनो अन्थाय मुगा , दापर मुगा , तन्त्र मुगा , सैथो मुगा आरो खोलि मुगानिफ्राय लानानै गोबां मुगाफोर जोंनि बे बुहुमनिफ्राय बाबेनलांबाय आरो बाइदि मुगा फैगासिनो दं । बे बुहुमा हा , दै , बार , अर आरो अख्रां बे मोनबा सोरजिजों दाजानाय । बेजों लोगोसे मिथिंगानि दावसिन - दावला , जिब - जुनार , बिफां - लाइफां आरियाबो इसोरनिनो मोनफा मोनफा अांगो सोरजि । बुहुमाव मानसि हारियानो बयनिख्रुइबो साबसिन । नंगौ इसोरा मानसि माहारिखौ सोरजिनानै थांना थानो गोबां गियान , आखल - आखु , मेलेम , गोहो होदों । बेजों लोगोसे इसोरा मानसि माहारिनो दोहोरोमनि गियान सानथौखौ सोरजिजेन्नायनिफ्राय एबा मिथिसहायि समनिफ्रायनो बुहुमाव जे सासे नुवाथारील सोरजिगिरि , इसोर , अबंलावरि , आनानगसाइ बिनानगसाया दि दं बे सान्नायखौ बै समनिफ्रायनो मोन्दांहोबोदों , फुजिहोबोदों इसोरजों गोथौ सोमोन्दो लाखिबोदों । इसोरनि फारसे गोथौ फोथायनाय सोमोन्दो लाखिनाय , फुजिनायाबो दिनै बे सम एबा मुगायाव गोबां बाइदि बाइदि दोहोरोम सिबियारी नुनो मोनसै । बे दोहोरोमफोरनि गेजेराव बर'नि बाथौ दोहोरोमानो बयनिख्रुइबो गोजामसिन , गिबिसिन । बाथौआ गोदो - गोदायनि दोहोरोम आसार । लिरथुम थुनलाइ आरो जारिमिन गैयैनि जुनै बाथौ दोहोरोम , सान्थौ आरो आसारनि गोहोमा ( Influence ) माब्लानिफ्राय बर' माहारिनि गेजेराव गोग्लैदों बेखौ थोरै बुंसहाया । नाथाय सम सिमाया जियानो दाजाथों , बर'फोरा दासिम फालिगासिनो थानाय दोहोरोम आसार आरो सामाजिक नेमखान्थिफोरखौ बिजिरना नायोब्ला नुनो मोनो बे दोहोरोमा जारिमिननि गोदान एबा गेजेर मुगायाव सोमजिनाय दोहोरोम नङा । हाजार हाजार बायकौटि बोसोर बिगोसारथायनि एबा Evolutionनि गेजेरथिं गोदान गोदान महर लानानै लासै लासै गेवसार बोनाय मेनसे जारिमिना मोनदांस'हायै जोबोर गोदोनि दोहोरोम । 
 G . A . Grierson गुफुर साहाबनि Linguistic Survey of India ( Vol - iii Part - 2 ) , 1903 अनाव ( नकसानि ) सावगारिनि जोहै फोरमायना होनाय दङदि , जों बाथौ दोहोरोम सिबियारि मंगलिय बड़फोरआ चीन तिब्बतनि इयांसिकियाँ आरो हवांह ' दैमानि सेरफांआव ज' ज' रायजो जादोंमोन । गोबां फोलेर एरनायनि जाउनाव नबथि नागिरनानै बिदा फंबायनि गेजेराव दाब दाब जायगायाव गावस्रालायनो गोनां जादोंमोन । बिथांनि बाइदिब्ला बै सेरफांनिफ्राय बाथौ सिबियारी बर'फोरा फार थाम जानानै गावस्राबोदोंमोन । बिथांनि दिन्थिहांखोनिफ्राय मिथिना मोनोदि तिब्बत बर्मानिफ्राय दोलो मोनसेया तिब्बतजों फैनानै नेपाल आरो भुटानआव हाबफैयो आरो मोनसे दालाइया ब्रह्म देशनिफ्राय खोलाहा दावबायलांनानै बांलादेश , सोनाब बंग , बिहार आरो गेजेर भारतआव