सोमावसारनाय आरो हारि दानाय . . . . . . . 
 सोमावसारनाय होन्नानै बु़ङोब्ला सरासनस्रायै माबा मोनसे मोन्नांगौनि एबा सोरनिबा हेंथायै खुद्रिनायफोरखौ बुजिनो हायो । बेवहाय थोंजोङै बर'नि सोमावसारनायनि फारिलायखौ नोजोर बोनाय जादों । बर ' माहारिआ गावखौ मुलुगाव सिनायथि होनायनि थांखिजों जायफोर हाबाफारिफोरनि गेजेरजों सोमावसारबोबाय बैफोर सोमावसारनायनि जारिमिनखौ बोदलानानै नायोब्ला एबा नोजोर होयोब्ला नुनो मोनगोन गोबांखौनो जों खोमानांदों आरो गोबांखौनो मोन्नोबो हादों होन्नानै बुंब्लाबो बांद्राय बुंनाय जाया । जाय समाव बर ' माहारिनि सिनायथिया गोमानायनि लामायाव थांबायमोन बै थि समाव जुदि बड'फा उपेन्द्र नाथ ब्रह्मआ बर'नि गेजेराव नुजाफैया मोनब्ला थारैनो मा जागौमोन बेखौ जों रोखा रोखा नुनो मोनो । मोनसे सम अोरैबायदि फैबायमोन जाय समाव बर'फ्रा गावनि राव , दोहोरोम , गान्नाय जोमनायफोरखौ बुंनो , गान्नो लाजिबायमोन आरो दोहोरोमनि बाथ्राखौथ ' बुंनो नांला । गोबां नारा नाथा सोमावसारबोनायनि गेजेरजों गोबां आगोमा बर ' बिमानि फिसाफ्रा बर ' हारि दानायनि मुङाव जिउ बावलांबाय आरो बैफोर जिउ बावलांनायनि मुङाव दिनैनि बर ' हारिनि अबस्ता । नाथाय दिनैनि बर ' हारिनि अबस्थाखौ साबोसे बर'फ्रा मा होन्नानै सिनायथि होनो नायगिरो ? दिनैनि बर ' हारिनि अबस्थाया मोजां नङा आरो मानो मोजां नङ बिनि फिन्नाय साफ्रोमबो बर'फोरनि सालाय गुदियाव दं । 
बर'फ्रा इसेबां सोमावसारबोनानै दिनै जा इसे बिथा मोन्दों बै बिथाखौ मोजाङै दैदेननानै , बर ' हारि दानायनि सुबिदा मोन्दोंमोन । नाथाय नुनो मोन्दों जाय बिथांमोना बड'लेण्ड मुं लानानै सोमावसारना दिनै खुंथायनि मासियाव जिरायना अखोरां सायाव बिरनायनि , A / C रुमाव जिरायनायनि खाबु मोन्नानै माखासे बिथांमोना हारि दानायनि खोथाखौथ गोजानावनो दोन , बरंस हारिनि मुङाव मुंखलं जालांनाय बिर जोहोलाव जोहोलावजो फोरखौबो गोसोखांनो बावगारनायखौ नोजोराव गोग्लैनाय नुनो मोनो । दिनै बे फिसा बिथाखौ दैदेननायावनो बिदि जानो हमबायब्ला इउनाव बड'लेण्ड रायजो मोनफुंब्ला मा जागोन साननांगौ जानानै फैदों । मोनसे हारियाव लामा सामा गोसोम जाब्लानो , न ' बां गोजौ गोजौ जाब्लानो बै हारिया दावगायो बेखौ जों रावबो बुंनो हाया । मोनसे हारिनि गाव थांनानै थानायनि गुबै खामानिफ्रा बै हारिया थांनानै थानाय बिथाखौ सिगाङाव रैखाथि होनानै