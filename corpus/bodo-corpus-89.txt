निजोमा न'खरनि देरसिन फिसाज्ला होन्नानै बे खाबुखौ बांसिन मोन्दों । बिमा - बिफानि दाव - दाव अन्नाय मोन्नानै देरसिन फिसाज्ला निजोमा लाइमोन बैसोआव आगान - सुरनाय लोगो लोगो संसारनि गासै रंजानायखौ फारि फारि लाजोब्दों । थांखुनिफ्राय जुरिनानै गुतखा , जौ - जुवा , हिन्जाव , ड्रागस गासैबो । फरायनायावबो गोसो गोथौलाय , आन्जादनि फिथायफ्राबो बोसोरफ्रामबो मोजां जानायलाय रावबो जेबो बुंनो सुलुं नागिरनानै मोनाखै । गावनि थाखोनि फरायसुलियानो जा , उन्दै गेदेर थाखोनियानो जा गावनि फोरोंगिरियानो जा , न'खाथिनियानो जा , सानसेनिल ' नुलायनायानो जा , हाबा जानायानो जा , सिख्लायानो जा दान्दिसेयावनो आखाइ मुथियाव लानो हागौ बियो । ओरैबादि गोदै रायज्लायनो रोंगौ दान्दिसेयावनो हिन्जावफ्रा सानफ्राङो निजोमनि नोजोराव गावनिख्रुइ साबसिन बे मुलुगाव रावबो गैया आरो निजोमा बिखौ लोथो लोथो गोसोथोबाय । जायनि जाहोनाव दान्दिसेयावनो गावनि गासैखौबो हगारसारनानै होनो राजि जायो बिसोरो आरो खांसियाल निजोमा बिसोरनि बेबादि आवलुरि आखलनि थाखायनो दान्दिसेयावनो बिस्नानि लोगो खालामो । बेबादियै साबैसेनि देहानि बिदै सोबखो निजोमहा गावहानो गोसोयाव गैला । सोरखौबा सोरखौबा बियो खेबसे खेबनैयाव गावनि फारसे गेलेमहोनो हायाब्ला बिसोरनि मुङै बियो एसे रां - रुपाबो खरसा खालामो । बिसोरनि मुङै गिप्त बायनाय , 