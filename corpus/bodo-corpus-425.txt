जादों ( 1 ) खौलोबोर बान्दो , ( 2 ) फंस्लद बाद बान्दो ( 3 ) अगर बाद बान्दो ( 4 ) खावालि बान्दो आरो ( 5 ) दाउखि बाद बान्दो । मानसिनि गोसोआव माखासे बेग एबा धमक सोमजियो । बेफोर मानसिनि सुथुर । बेफोर बेगफ्रा जाबाय बाथ्रानि बेग , रागनि बेग , सालाइनि बेग , गोसोनि बेग आरो उदैनि बेग । मानसिनि बाथ्राआरो रागनि बेगखौ बर'समाजाव खौलोबोर बान्दोजों हमथाना दोन्दों । लोगोसे रागनि खिथेराव हिनजावफोरजों बुजायोब्ला दाउखि बाद बान्दोआ बेखौ खाफथायो । मानसि मानियानो सालाइजों बोथ्रोद जानाय । सालाइया गोथाव मोनब्ला बांद्राय जानो नागिरि । जाउनाव जानायनि थाखायनो बेमार आजार जायो । खायफाबा उदैनि उखैनाय बेगाव मोनजानाय - मोनजायैखौबो जानो नाइगिरो । मानसिनि बे सालाइ आरो उदैनि बेगखौ खाउवालि बाद बान्दोआ बेंथेना दोनो । मानसिफ्रा गोसोनि लुबैनायखौ हमथानो हाया । खायफाबा गोसोनि बेगखौ हमथानो हायैआव मालाइ हिनजाव एबा हौवानि गेजेराव जिनाहारि जायो । मानसिनि बे बेगखौ फस्लद बाद आरो अगर बाद बान्दोआ मानसिनि गोसोनिफ्राय जानगाराव दोनो । बाथौ धोरोमनि बे मोनबा बान्दोआ मनसिनि बे मोनबा सुथुरनिफ्राय रैखा खालामो । बाथौ धोरोमनि बेफोर आसार - खान्थि आरो सानथौफोरख़ौ फोरमायजोबनो हाया । बिफोरनि सोमोन्दै थख ' थख ' बिजिरना नायनो हायोब्ला बाथौ धोरोमनि सुबुं अनसायनायनि बागै मोजाङै मिथिहागोन होनना साननो हायो ।