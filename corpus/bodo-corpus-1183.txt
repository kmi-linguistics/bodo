खुलुमबाय जमिदार बाबु । जाउलिया : खुलुमबाय । मोनसारु : नै माथो आदायाबो सौफैबाय लायो । जिरायदो आदा जिरायदो । बेमाफारिया : दे , जिरायगोन दे आगै । मोनसारु : जोंनि हायेन राइजोनि देवान बिथाङा सौफैबाय आदा । अां दाखालि नोंनि सिगाङाव बुंनाया । आंनाव दान्दिसे जिरायनानै सिद्दायैनो नों बिदानाव लिंबोनाय जाबाय । बेमाफारिया : आं गाथोनाव दुगैबाय थानायावनो मिथिदों । गामिनि मानसिफोरा बेंखनलायना नायथारदोंमोन्नो । सोर इंराज साहाब फैखोजोंनि गामिआ अलाय होन्ना ? मोनसारु : औ आरो , जमिदार बाबुखौ । नुफेरै मानसिनालाय । गथ'खि गोरों थफ'बलायथारदोंमोन साहाब फैदों होन्ना । जाउलिया : अां बुंनायसै - इंराज साहाब नङा , गंगार साहाबसो होन्ना । [ बइबोमिनियो ] बेमाफारिया : जमिदार साहाब , बिदिब्ला हायेन राइजोआव माब्लाथो सौफैनाय जखो ? जाउलिया : अां सप्ताहसे जाफैबाय । सिदली सिरांनि जामुल देवाननाव , बिथां मोनसारु मन्डल बाबुनि बिहावनाव दंमोन आं , बिनिफ्राय दिनैसो फैदों । बिनि सिगाङाव अां हायेनाव फैना खनसे ओरैनो नायगिदिंना थांखांबाय । बेमाफारिया : मोनसारु फंबाय । जोंनि बिजनी दुवारनि सिङाव थानायगामिफोरनि खाजोना खांनाया मा बाइदि ? मोनसारु : आवगाय गासिनो दं आदा फारिया । अां मैयासो गिदिंना फैखांबाय । खाजोना हरनायाव गोहैलो खालामा हायेननि फोरजाफ्रा । बे फार्सेबो बइबो सांग्रां । जाउलिया : गाहाम खौरां । ओजोंहाय गुमा , सिदली , सिरां , रिपु फार्सेबो आं बिब्दिनो मोनबोदों । रावनिबो गोहैलो गोसोखौ नुबोयाखै । [ बे समावनो सिखिरिआ चाहा लाना हाब्बोयो । आरो टेबुलाव दोनफैयो । बिनिफ्राइ बइखौबो थांखिना बुङो ]