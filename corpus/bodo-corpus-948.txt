गुरुदेब कालिचरण ब्रह्म , गोदान बर ' हारि दाफुंनायनि बिफा । बिनिनो समाज फोसाबनायाव नांथाब नाजानाय आरो मावनाया जों साफ्रोमबो बर ' सोद्रोम सुबुंखौ साननो बिजिरनो खाबु होदों । बिथांनि मावनाय , साननाय गासिबो दानि सुबुंनि मावनाय , साननायनि बेसेबा - फाराख । बै समनि ( 1860 - 75 ) सेंग्रा बैसोनि गुदि फरायसालिल ' बारग'नाय , सासे सेंग्रानि हारि आरो गोग्लैसोनानै थानाय सुबुंफोरनि जौगानाय आरो हारिखौ फोथांनानै लाखिनायनि जुनै मावलांनाय आदब - खायदा आरो हाबाफारिया , दानि समाजनि दैदेनगिरिफोरनि मावनायनिख्रुइ बेसेबांबा गोमोथावसिन । बेखौ मुगानि जारिमिना रोखा रोखा फोरमायो । गुरुदेबा बुंलांनाय आरो मावजेनलांनाय हाबाफोरानो बर ' हारिखौ गेदेमायै मुलुगाव दाफुंनानै गालांबाव । गावनि राव - हारिमु धोरोमखौ सोदोमस्रि गोनाङै हारिखौ फोथांना लाखिनाय आरो सोदोमस्रि गोनां हारिखौ फोथांनानै लाखिनायव सोलोंथाइ , रांखान्थि , समाजखान्थि , राजखान्थिआव सांग्रांथि जानायखौ लुबैनानै मुगैजानाय , नासय जानाय , पुलिस मिलिथारिनि दाउ अमाफोरबादिनि सायाव बाहायनाय गिज्रा आखुबादि बर ' सुबुंनि सायाव सासन खालामनाय , सैया सैया खालामनायफोरनि हेंथायै गसंथेनाय । बर ' हारिखौ फारसेनिफ्राय मन'ग्लाबनो नाजानाय गुबुन - बामोन , मुसलमान आरो खृष्टान मिशनारीफोरनि हेंथायै गसंथेनाय ! सा - सानजा भारतआ थेर बेथेर बोफ्लेजानायनि फारिनिफ्राय रैखाथि होनाय । गोदोनि बोखावजायै गवालपारा जिलाखौ सानजा बांलाजों सरजाबफानो हास्थायनायखौ होबथानाय । आसामाव बांला बिजोंनि अनगायै असमीया बिजों जानांगौ होनना दाबि दावा खालामजेननाय गिबि सुबुं । बि बाबानि , गोसो गोरबो होथाबनानै गोग्लैसोनानै थानाय थागिबि सुबुंफोरनि थाखाय मावलांनाय हाबाफोराव जेबो गिज्रा थालांनाय नुनो मोना । गुरुदेबा उन्दै - गेदेर , बोराइ - बुरै बयखौबो अनोमोन । समान मेगनै नायनायमोन । बयखौबो नों दानागार अां दानागार बयबो खौसेयै अनलायनानै थानांगौ । बयबो खौसेयै ज ' ज ' मावलायनांगौ । हेफाजाब होलायनांगौ । बे रावा गुरुदेबनि !