सानजानायाबो नंखायसो । आङो बेफोरखौ जेबो साना बेफोर मानसिनि थौले गोसोजों दाजानायसो । ( बि . 7 ) 
 मन्जुवा अभिखौ गोथार गोसोजों गोथौयै मोजां मोन्दोंमोन । नाथाय थासारियाव बिहा दान्नैनि गथ ' गोरबोयाव थादों । गुबुन बादिब्ला बेखौ गारगारनो नाजागौमोन नाथाय मन्जुवा अभिखौ बुंनानै थाब हाबा लानोसो जर होदों । मन्जुनि गोसोया जोबोर गोख्रों । गोख्रों गोसो दङ ' होन्नानैबो बियो बिमामोनहा सुखुनाय नङा होन्नानै मिथिसेयावबो अभिखौ खेबसे गावसिनाव लानानै थांदों आरो बिमामोननि सै सै खालामसेयावबो मन्जुवा गावनि आखाइजोंनो अभिखौ जोथोन लादों । 
 हिन्जाव आरो हौवानि रुजुनायाव भारत एबा आसामाव हिन्जावफोरनि थासारिखौबो मन्जुवा दुखु मोन्नाय नुनो मोन्दों । जेराव हिन्जावफोरनि उदांस्रिया बाङय हौवाफोरनि रुजुनायाव । हौवासाफोरा हार्सिङै थाबायोबोला मुगैजाया एबा गिनो गोनां गैया । नाथाय हिन्जावफोर हार्सिङै थाबायोबोला हौवासाफोरबोदि उदां गोसोजों उदां फोथाराव खामानि मावोबोला मा महाभारत गोरोन्थि जायो मिबथि रोङा । ( बि . 15 ) 
 सल'मायाव आइजो गाहाय सल'मा महरै मन्जुनि आखुवा जोबोर गोख्रों आरो बिनि Philosophical बाथ्रा बुंथायफोरा आथिखालनि गोरों समाजाव गनायनानै लाजाथाव । ( मनरन्जन लाहारिनि आलाइश्री ( 2003 ) , सल'मायाव आलाइश्रीनि आखुखौ गायसान्नाय बादि ।