राव थुनलाइ गैयाब्ला जेरै हारिनि सिनायथि गैया , बिदिनो सोलोंथाइ गैयाब्ला हारिनि जौगाथाय एबा उथ्रिनाय जानो हाया । सा - साज्रां नोजोरजों नायोब्ला बे बिथिंखौ लानानै एसेबां सान्नायनि सम दा गैलिया , खायसे खायसे सान्नो गोरोंफोरा बुङो अख्रांमायाव फामु लुनो ओंखारनाय मुगायाव , बुहुमा मोनसे फिसा गामिनि महर लानो नागिरनाय मुगायाव सोलोंथाइनि बागै एसेबां सान्नांगौ गैलिया । नाथाय बर'समाजाव बे बाथ्राया गोरोब जोबा । जानो हागौ कमपिउटार आरो सुंज्रोबनि बीरोंदामिनआ दिनैनि मोन्नो गोनां खौरांखौ दिनैनो मोन्नो हानायनि राहा होबाय । अब्लाबो नाथाय बुहुम बिखायाव राव - थुलाइ , हारामुद , हारिमु , राजखान्थि , समाजखान्थि आरो रांखान्थिनि फारसे आखा - फाखा जानायखौ दाबो नुनो मोनाखै । अदेबानि जौगानायनि गुबुन ओंथिआ गोजाम जेंनाफोर जोबलांनाय । जेंनाया जेब्ला जामनायनि अनगायै बाङोसो बेयाव जौगानाय फैनो हाया । मानोना जेंना आरो जौगानाय समान - समान दावगानो हाया । रोखायै बुंनांगौब्ला बे भारत हादराव भुमनि सोदोमस्रिआ नांफैब्लाबो , बिगियान आरो प्रजुक्तिनि जौगानाया गावसोर सफैनायनि आगु रादाब होखांबायब्लाबो सुबुं समाजनि जिउ खांनाय आरो जौगानायाव दिनैबो जेबो मिजिंनि रोदा सादलानो हायाखै । थारैनो दानि मुगाया बादायलायनायनि मुगा । अदेबानि आखुथाय गैयाब्ला जौगाथायनि मिजिंथिनाया नंखाय । बेनिखायनो , बादायलायनायनि आखुथायजों सोलोंथाइ लानायनि सांग्रांथि लाबोनाया गोनांथार । 
बर' समाजनि गेजेरआव सोलोंथाइनि मोनसे जांख्रिथाइ लाबोनो नाजानांगोन । बे जांख्रिथाइआ सोलोंथाइनि गासैबो बिथिङावनो जानो नांगोन । गुबैयै सोलोंथाइनि गोनांथिआ मा , हारि - हारिमु - राव - थुनलाइ सोदोमस्रियारि जौगानायाव सोलोंथाइनि बिफावथिया मा बेफोर सानस्रिखौ सादारन बर' राइजो - राजानि गोसो गोरबोआव सोना होनो मोनसे थासारि लाबोनांगोन । बर'फोरआ हारि - हिसाबै सुथि मोनजेननायनि गुबै जाहोनआ जादों सोलोंथाइ बे सैथो बाथ्राखौ साफ्रोमबो बर'सुबुंनि गोरबोआव सोना होनांगोन । बबेखानि बर रावखौनो जोङो रायज्लायो नाथाय मिथियै सोदोब मोनब्लानो बुजि मोनैनि फावलानानै ज्राब - ज्राब दोनथ'यो । मालायनि रावखौ हाया गारा बुंनो , फरायनो , लिरनो सोलोंग्रा बर'फोरआ गावनि आंगो रावखौ मानोदि बेबादि नेवसियो - बेयो रोखोमसे मोनदांस'हायि आखल । नाथाय नै बेखौ साननाया मोजांदि रावखौ फोथांनानै लाखिनो हायाब्ला रावनि गेजेरजों हारि सिनायथि होनो नागिरनायाबो फैमाल जाहैनो हागौ । गमामायै गावखौल ' गाव सानालाबानो साफ्रामबो सुबुं आरो मोनफ्रोमबो आफादआ बर बिजोंनि जेंनाखौ जयैनो सुस्रांनो नाजायाब्ला , बर ' बिजोंजों लोगोसे बर'नि राव थुनलाइनि इयुनाव खोमसि बे नुहुरखानाय बाथ्रा । अदेबानि सोलोथाइनि लोगोसे समाजआरि , दोहोरोमआरि , राजखान्थिआरि हालसाल थासारिनि लोगोआव थुनलाइ हारिमुआ एंगारहायि सोमोन्दो । आथिखालआव सुबुं समाजनि लामा हान्थिनाया साफ्रोमबो हेब्रेनिख्रुइ हेब्रे माब्रेसिन जागासिनो दं ।