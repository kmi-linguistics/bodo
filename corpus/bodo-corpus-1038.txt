बे मोनफ्राम सिरियाव थानाय ज'रा ज'रा सुवा जो आरो जोला ( हौवा आरो मिथिंगा ) खौ फोरमायदों । गेदेर थाखोनि जिउआरि गोबारै मानसि – बेनि बेलायाव जो जोला नि जायखि जाया मोनसे आंखालब्लाबो फोलेर बांहोनो हाया । फोलेर बांहोनायावबो इसोरनि ओरैबाइदि गुमुर दं जायखौ गनायाब्ला थानो हाया । फोलेर बांहोनायनि थाखायल'ब्ला अनेकआनो आथोनारि सोमोन्दो खालामनाय नङामोन । नाथाय ब्याव लुबैनाय हाबिलास - समायना सोदेरबावनानै उल्था आथोनारिनि गेजेराव गावनो गाव बोखथाब होलायनायनि राहा सोना होलांबाय । बाइदिसिना जिब - जुनाथआबो बे बेन्दोंनिफ्राय बारग'याखै । खायसे जिबनि आथोनारि सोमोन्दो जालायनायनि आगु गेलेनाया इसिं सान्दासिनि बिजिरनायाव आख' - फाख ' खालामो । रानाय आजाय जिबख्रियासो फोलेर बांहोनो हानाया इसोरनिनो बिथोन । सिजौ दम्फांनि मोनफ्राम बाहागोया जेरै बाथौ दोहोरोमनि थाथौखौ बेखेवथि होनायाव फुंगा बानजायो फार्सेंथिं सोरजिनि गिबिसिन दम्फां होन्ना ग'नायो ओंखायनो बाथौआरिफोरा इसोरखौ सिजौ दम्फांनि गुदियाव सुंग्रिनाया जुक्ति आबुं । इसोरा आनजाद नायो । आन्जाद नायो जोंनि गोसोखौ । जानांगौ ओंखायनो समाव सेरखाय - बेरखाय जाब्लाबो जोंनि थौले दोहोरोमनि बदजों सुग्रिनायखौ अनसायदों । जायनि थाखाय जोंखौ सिरि मोनखांहोफिन्नानै खौसे जाहोफिन्नो खाबु होदों । आफा , जों नोंखौ हाजारखेब बाखनायो । मानोना नोंनो मिथिहोग्रा , नोंनो गोरोंसिन , नोंनो गासैलनिबो बिगोमा । जोङो नोंनि फेरलेबसे सोरजिनायल' । जोंनो फाथालबाय फाथाल ओरैबाइदि गोहो हर जाहाथे मुलुगाव थानाय गासै बाथौआरिखौ खौसे खालामनो हायो । जोंहा फोथायनाय दं जिउनि गोजोनसिनखौ नोंसो होनो हायो मानोना नोंनो सैथो ।