बर' राजाफोरनि गोसोआ औवा हासुंनि दैबादि दिदोमथि गैयै जाबोदों । लासै - लैसै बिसोरनि गोसोआ गुबुन हारिनि दोहोरोमनि फार्से लुंहेलांदों । बेबादिनो बिसोरो गुबुननि दोहोरोमआव बारस्लायलांदों आरो गावनि दोहोरोखौ देव सानग्रा जादों । 
 राजाफोलेरजों नागारजानानै बर'नि दोहोरोमा आलाय सिलाय जादों । एसेयावबो गोजोननि बाथ्रादि फोरजा फिसाफोरा हारिनि दोहोरोमखौ हमथानानै लाखिदोंमोन । गोहोगोरा आहम , मुसलमान , इंराज आरिनि गाग्लोबनायाव रांखान्थिनि सिनस्रिया बायदोंमोनब्लाबो गावनि दोहोरोम , हारिमु , राव गासखौबो हमथानानै लाखिबोदोंमोन । 
 जिबा जौथायआव जेबाला शंकरदेबआ आसामाव बैष्णब दोहोरोम फोसावदोंमोन अब्ला माखासे बर' फिसाफोरा शंकरदेबनि एक शरण दोहोरोमखौ आजावनानै शरनीया जादोंमोन । बेनि उनाव खृष्टान मिसनारिफोरा जिगु जौथायआव दोहोरोम फोसावफैब्ला माखासे बर'फोरा खृष्टान जादों । नैजि जौथाइनि सिगांथिङै माहारि फोसावनायनि थांखि लानानै कालिचरण ब्रह्मआ कलिकातानिफ्राय हिन्दुनि ब्राह्मन आसोरखौ सोलोंनानै बैदिक दोहोरोमखौ फोसावफैब्ला गोबां बर' फिसाया ब्रह्म दोहोरोमखौ आजावदों । 
 बै समाव माहारि फोसाबनायनि थांखिजों गोरोबनानै बांसिन बर'फ्रानो ब्रह्म दोहोरोमखौ आजावनायाव ब्रह्म दोहोरोमानो सानखोमा बर'फोरनि दोहोरोम जानानै फैदोंमोन । सानखोमा बाहागोआ बे दोहोरोमखौ आजावनायाव ब्रह्म दोहोरोमखौनो बर'नि दोहोरोम जानानै फैनायबादि मोनग्रा जाबायमोन । गोजाम बाथौआरि आरो गोदान ब्रह्मआरि बाहागो मोननैनि गेजेराव बुलाय - सोलाय जानायाव ब्रह्म आरिफ्रानो देरहानाय बादि जादोंमोन । बै समाव Puritanism आ Traditionalism नि सायाव गाग्लोबनो हादोंमोन आरो Neo - Brahman ब्रह्मआ बर ' नि गोहोगोनांसिन ( Dominant ) जानानै फैदोंमोन । बेबादियावनो ब्रह्म दोहोरोमखौबो बर'निनो दोहोरोम मोनग्रा जाबायमोन ; बाथौ - ब्रह्म बेबादि एफाबां फाराख मोन्दांलायै जाबायमोन । 
 ब्रह्म दोहोरोमखौ आजावजेन्नायनि गेजेरजों Vedic ritualsनि थै मोनलोंजेननाय बर' फिसाफोरा दसरायाव बारस्लायनाय आरो सोलायलांनायखौ हुदा खालामनानै लाबाय । Brahminism नि गोदान - गोदान फुंखा नागिरनानै बर ' ब्रह्मफोरा दिनै सतसंग , कृष्ण गुरु , सनातन आरि दोहोरोमफोरा बर'नि गेजेराव हाबफैबाय आरो बर'फोरनि दोहोरोमारी खौसेथिखौ सिफायना होबाय । 
 बेफोरखौ नुनानै बर'नि गेजेराव दोहोरोमारी खौसेथिया माब्लाबा फैफिनगोन होननानै रावबो फोथायनो हाला । साफा - सानैया दाबोनो बर'नि गेजेराव दोहोरोमारी खौसेथि दङ होननानै दासिमबो बुंसोमबायनो नाजायोब्लाबो बेयो अन्दला खारियाव आगान थायैसो जानानै फैबाय । बर'फोरनि गेजेरावदि दोहोरोमारी खौसेथि गैमारब्ला बे खोथाखौ दा बयबो गनाय सै आरो मोन्दांनो हमसै । 
 हारिनि गेजेराव दोहोरोमारी खौसेथिनि खोथाखौ बुंफ्लेबाय थानाय जाबाय नालाइ दा मोनसे सोंलु दिखांनो हायो - थारैनो हारि मोनसेनि गेजेराव दोहोरोमारि खौसेथिनि गोनांथि थामारोदा ? आरो थामारोब्ला थारैनो हारि मोनसेनि गेजेराव दोहोरोमारि खौसेथिनि गोनांथि दंथारमारोदा ? 
 गोजौनि सोंलु मोननैनि फिन्नायखौ जोङो गावनि रोंनाय एबा खुगानि बाथ्राबानजों होआब्लानो जोंनि साखाथि - फाखाथि गुबुन हारिफोरनि गेजेराव नुनायखौनो फिनखो महरै होजायो । जोंनि Theory फ्राव माबाफोर गोरोन्थि थालांनोबो हागौ नाथाइ गावनि मेगनजोंनो नुथारनाय Practical बिथिंखौ मेगन गुनु आरो गियान गोनांफ्रा नंखाय होन्नानै खोमा फिस्रिगारनो हानाय नङा ।