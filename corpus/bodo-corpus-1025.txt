नाथाइ खाइसे खाइसे सुबुंनि थाखाइ खेबसेनि अनगायै हौआ जा हिन्जावजा गोबां खेबनि थाखाइ हाबायाव जनोबो खाबु मोन्नो हागौ । थेउबोलाबो बर ' समाजाव जिउनि गिबि खेबनि जुलियाव जा बाइदि हाबा गोमोननि खान्थि दं बेफोर खान्थिखौ नेउसिनानै हाथा खुरनाइ खान्थिजों गोबां हाबानि फोरबो खुनाइ जायो । बर ' समाजाव हाबा जानाइ आइजो आरो हाबा जायि आइजोखौ मिथिनो हानाइनि राहा दं । हाबा जानाइ आइजोफोरनो खर'याव गोलाउयै गोजा फोथा फोन्नाय जायो आरो आखाइयाव आसान गानो । खैना नाइजेन्नाय बिबान बान्नाइनिफ्राइ गेजेरावनो " खाब्रि " फोरबो खुंनाइ जायो । खाब्रि फोरबोआव दरा एबा हौआ जागोनदान नङाब्ला दरानि बिनानावआ थांनानै हिन्जाव गोदाननो फोथा फोन्नाइ जायो आरो आसान गानहोनाइ जायो । बे समनिफ्राइनो हिन्जाव गोदान जागोना आसान आरो फोथाखौ खर ' सायाव गोलाउयै लाबाइ थानो नांगौ । बर ' समाजाव आसान गान्नाइया गोथौ ओंथि दं । आथिखालनि सुबुं समाजा बुजिस - मिथिस हायिआव आसाननि सोलाइ " आसथाम " गानहोनाइ फोरबो खुंनाइ नुनो मोनो । नाथाइ बर ' समाजाव आसथाम गान्नाइनि जेबो थार गुमुरथि नुनो मोना । आसथामा देहा , मोदोम , जिउ आरो समाजजों जेबो सोमोन्दो नुनो मोना । बर ' हारिनि गेजेराव " आसान " गानहोनाइया गोथौ ओंथि दं । मानोना सासे हाबा जानाय आइजोआ आसान गानथारनांगोन आरो हाबा फोरबोखालि हौआ गोदाना गावनो गावनि आखाइजों गानहोनो नांगोन । जेब्लासिम हौआया बे मुलुग संसाराव थांना थाबाइ थागोन अब्लासिम बे आसानखौ बखनो मोना । बखब्ला हौआनि खर ' बारनाइ जायो । गावनि बिसाइया बे मुलुग संसारनिफ्राइ गोमालांब्ला आसानखौ खेउनानै दोननांगौ आरो सारादु / फान्दा जोबोब्ला फिन गानफिननांगौ । बर ' समाजनि