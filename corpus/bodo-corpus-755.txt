महर लाफिनो । मोदोम सिङाव जिउ गोबानायानो सिउ एबा जिउ सोमजिहोनायनि फिथाइ । बेनिखायनो बुंनाय जायो ' जत्र जीव तत्र शिव ' बाथौ आरो सिजौनि गोथौ बाथ्रायाबो बेनो । 
 बाथौआव मा दड' ? 
 बयबो मिथिगौ बाथौआ बर'नि असे दोहोरोम । खायसे पण्डितफोरा बुंनो नायगिरो मोनबा गोथौ बाथौ फुजिग्राखायनो बे हारिखौ बाथौनि फिसा / बाथौसा / बाथौसा / बाद'सा बेनिफ्राय बड'सा एबा बर'सा जादों होन्नानै । बाथौआ बर'निल ' दोहोरोम नङा । बेयो सोरजिनि गिबि सुबुं फोलेरनिनो गिबिसिन दोहोरोम । हाजार हाजार बोसोरनि सिगांनिफ्रायनो जोंनि गेजेराव खुगाजों खुगा बाग्लायबोनाय गोबां सल ' आरो मोनथिनाफोरानो बेनि फोरमानखौ होयो । सानथौखौ बिजिरनानै नायब्लानो बाथौआदि बर'नि थामहिनबा सोरजिनि गिबि सुबुंफोलेरनि दोहोरोम बेनि सोमोन्दै रोखा जानो हायो । 
 बाथौ मोनथिनायाव दङ' - - 
 दावखायालाय फुराखै
 दावब'आलाय सोमाखै 
 लैथोआवबो अन्थाया दाबो गोजावआखै
 दङ ' आफा दङ'
 सैथोआ दाबोनो दङ'
 सैथोयै राखिनांगोनलै आफा 
 बोराइ बाथौ महाराजा । 
 आइ थैदों , आइखौ गारहैदों 
 आफा थैदों , आफाखौ गारहैदों - 
 थेवबो आफा , 
 जोंलाय नोंखौ फुजिनो दाबो गाराखै
 दहाय आफा , बोराइ बाथौ महाराजा । 
 गोजौनि मोनथिनायाव बाथौ दोहोरोमनि सैथो आरो समायनानि खौराङा रोखायै बेरखांदों । सैथो आरो समायनानि सानदांथिया बाथौनि मोनसे गाहाय बिथिं । बे बेलायाव जन कीटस्नि Beauty is truth , truth is beauty बाथ्राया जोंनि गोरबोआव जाखांफैयो । समायनायानो सैथो आरो सैथोआनो समायना आरो बेनो जादों " सत्यम् शिवम् सुन्दरम् , थामहिनबा सैथोआनो शिव आरो शिवआनो समायना । एसे मोजां सान्नाय आरो गोथौ गियानजों बुंफबनानै थानाय बाथौआ थरैनो बयनिबो आंगो दोहोरोम जानो हाथारगोन बेयो थार । 
 दोहोरोमआ माखौ बुङो ? 
 गावखौनो बावनानै एबा दोन्नानै गोरोमनाय दौ + गोरोम - दौरोमनिफ्राय दोहोरोम सोदोबा सोमजिदोंब्लाबो दोहोरोम सोदोबनि ओंथिया इनायनो गोथौ । गियान बंफांनि बिबारा सान्थौ आरो गियान बंफांनि बे बिबारनिफ्राय थायनाय फिथाइआनो दोहोरोम । ( बाथौ दोहोरोम आरो बेनि सानथौ / रुपनाथ बसुमतारी ) थामहिनबा गियान बंफांनि फिथाइआनो दोहोरोम । बिबारनिफ्राय जेरै फिथाइ थायो सानथौनिफ्राय बिब्दिोनि दोहोरोम सोमजियो । बाथौ दोहोरोमाबो गावनि आंगो सान्थौ दङ' । 
 बाथौ दोहोरोम आरो सानस्रिनि मोनसे मख'नो गोनां बाथ्रायानो जादों मिथिंगायारि सानखि ( Naturism ) । बे फैलाव मिथिंगानि बिखायाव थानाय जिब जुनाद , मोदाइ दावदाइनि थाथाय , बायदि मुवा बेसादनि महर मुस्रि , मोदोमनाय , समायना , सुबुंनि अन्नाय मोजां मोनलायनाय , सिबिनाय सहायनाय आरो गोथारै नख'र सामलायनायनि मोन्दांथिनि गेजेरजों दुलाराय बुहुमखौ मोजां मोननो आरो बेनि गेजेरजों सिजौ - सिब्राइजों गोरोबलांनो संनायानो बाथौ दोहोरोमनि आरो सानस्रिनि गुबै बाथ्रा । - 
 बाथौ बिन्दोआ दुलाराय मुलुकनि बेंखन नेरसोन आरो सिबिग्राफोरनि जिउ सोलेरबादि । बाथौ बोराइखौ गोजोन होनोब्ला सिबिग्राफोरनि गोसो गोर्बोआ उदां आरो मुलुग अनफावरि जाथारनांगोन । मानोना बाथौ बिन्दोआनो जादों – सिबिग्रा , मुलुगनां आरो सिजौनि गोरोबथा थावनि गोबां मोदाइ दावदाइनिफ्राय साबा मोदाइ , साबा मोदाइनिफ्राय साथाम मोदाय आरो साथाम मोदाइनिफ्राय