सान्नाय लेखा बाथौ दुमनानै बावसालि बनायनायसै , गोथार अनगुन्दैजों बावसालिखौ खोनायसै । दुब्रि हाग्रा , थुलुसि आरो दैगोथारजों बावसालिखौ गोथार खालामनानै गोसो खरंनिफ्राय मोन्थोर आवराय - आवराय आर'ज गाबै गाबै सिब्राइखौ हांख्राइनायसै । गुफुरसा गोसोमसा सुबुंफोरनि दौरिफोरा सिब्राइनि गोहो बोलोखौ मिथिना मोन्नानै खर ' ग्लायनांबाय आरो मोदायनिबो मोदाय गिबि मोदाय ; मानसिनिबो गिबिसिन मानसि सिब्राइखौ बइनिबो गाहाय गुदि होन्नानै गनायनानै लानायसै । बेनि उनाव आहाम आरो मोनसिंसिं गुरुजों लोगोसे बावसालीयाव थांनानै सिब्राइनि आसार - खान्थिखौनो गनायनानै गुगुरुब खुलुमना आखाइ खबजबनानै सिब्राइनि सेराव गोसो खरंजों निमाहा बिनायसै । उनाव बिदिनो आफा सिब्राइआ सिब्रुइनि मोसानाय हेफाजाब , मोदाय - मुदुमनि खाम , सिफुं , जथा सेरजानि दामनाय देनायनि देंखो आहाम आरो मोनसिंसिं गुरुनि बावसालियाव आवरायनाय आर'ज मोन्थोर आरो दुथां गुफुरसा दौरिफोरनि निमाहा बिनाय आर'ज खोनानो मोन्नानै सिब्राइआ लासै लासै सुग्लायबोनो हमनायसै । मुलुगनि बइखौबो जिंगासिगाहोनो थाखै हा , अख्रांमा थोर थोर मावग्लुंनायखौ दिदोम थाबथाहोनायसै मुलुगनि गासैखौबो रंजाहोनो । अब्ला आहाम गुरु , मोनसिंसिं गुरु आरो नुजाफैनाय मोदाय - मुदुम , गुफुरसा - गोसोमसा दौरिफोर आरो बरमा बिष्णु गासैबो खौसेयै मुलुगनि बइनिबो गिबिसिन होन्नानै गनायना लानानै आखाइ खबजबना गग्लायना खुलुमनायसै । सिब्राइआ गासैनिफ्रायबो सिबिनायखौ मोन्नानै गोजोनग्लायनायसै । गुफुरसा आरो गोसोमसाफ्रा बे जाथायनि आगोलाव सिब्राइखौ इसेबो गनाया आरो खेरखेरायामोन । बै साननिफ्रायसो बिसोर सिब्राइखौ खेरखेराइबाय थामहिनबा सिबिनायसै । बे जाथायनि उननिफ्रायसो गुफुरसा , गोसोमसा आरो गोमोसा सुबुंफोरनि गेजेराव एना एनि सान्नानै मुगैलायनाया जोबस्रांना गावजों गाव गनायनानै लालायनायसै । बेखायनो बै जाथायखौनो गोसोखांनानै आफा इसोर बोराइ बाथौखौ फोरबो फालिनाय समाव सिब्राइखौ खेराइफानो एबा बिनि फोरोंनाय आसार - आखुजों बाथौ खेराइनो आहाम गुरु आरो मोनसिंसिं गुरुआनो फोरोंलांदों होन्नानै गेदेमाफोरा फोरमाइदों । बाथौ धोरोम सिबियारी बर'फोरनि गेजेराव बेनिफ्रायनो " खेराइ " होनाय आसार - आखुआ जोनोम मोनदों होन्नानैबो पण्डितफोरा बुङो । आरो सिब्राइआ गुफुरसाफोरनि थानसालियाव गादब गादब मोसानायनिफ्रायनो बर ' समाजनि मुंदांखा मोन जिडाइन " खेराइ " मोनसानाय आयदायाबो जोनोम जादों होन्नानै बुंनाय पण्डितफोरनि बाथ्राखौ नंखाय बुंनो हानाय नङा । बेखाइनो बर ' समाजनि गेजेराव इश्वोरखौ बाथौ दोहोरोमनि गेजेरजोें सिबिनाय लोगो लोगोनो गिबि मोदाय आरो गिबिसिन मानसि सिब्राइखौ गोजोनहोनो थाखै " खेराइ " मोसानाय आरो बाथौ दोहोरोमनि फोरबोयाव मोसानायखायनो " बाथौ खेराइ " होन्नानै फोरमाइदों । बिदियैनो बाथौ सिबियारी बर'फोरा बोसोरफ्रोमबो बाथौ दोहोरोमनि फोरबो फालिनानै बाथौ खेरायो । जानो हागौ समा बाबेनलांनाय लोगो - लोगो उनाव बाथौ धोरोम सिबियारी बर'फोरनि गेजेराव 1 माघ खालि बाथौ खेराइ , 1 बैसागोखालि रंसारी बाथौ खेराइ , 1 कातिखालि माइनाव खेराइ आरो 11 आसार खालारखालि आवसिया खेराइ होनाय फोरबोआ बर ' समाजनि हारिमुनि मैखोम खाम्फानि महरा जायगा मोन्नो हादों बेखौ गनायथारनांगोन ।