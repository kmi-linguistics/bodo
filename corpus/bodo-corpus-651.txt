दि ब्रह्म बिथांनि नारानाथा नाजानाय नङाब्ला बर'फोरा बे हाबाफारिखौ मावफुंनो सुबिधा मोननाय नङामोन । बेनि अनगायैबो बै समनि बड ' साहित्य सभानि बिजाब सेबखांनायनि हाबाफारि फोरावबो बिथाङा नांगौ बायदि दिथा होदोंमोन आरो नांगौ बायदि रां जगान होदोंमोन । 
 बिथाङा बै समाव जा बायदि हाबाफारि नाजावदोंमोन , बेनि थुलुंगा आरो मददखौ बिथाङा मोनदोंमोन बर ' गौथुमफोरनिफ्राय । बर ' गौथुमनि दैदेनगिरिफोरजों जयै सावरायनानै बिथाङा बर'राव थुनलाइ जौगानायनि सोमावसार नायखौ मोनसे राफोद सोमावसारनायनि महर होनो हादोंमोन । बर'फोरनि राजखान्थियारि मोनथाइ फसंथिनायनि सोमावसारनायनि बाहागो महरै बर'राव थुनलाइ जौगानायनि सोमावसारनाया आगान सुरफाथों बे नोजोरजों ब्रह्म बिथाङा राव थुनलाइनि जेंना सुफुंनायनि लामा नुहरदोंमोन । बेखायनो बिथाङा आबसु आरो गुबुन गुबुन बर ' गौथुमजों खाथि सोमोन्दो लाखिनानै खामानि मावलांदोंमोन आरो गावबो बर'फोरनि self determinationनि मोनथाइनि थाखाय जुजिनायनि बेलायाव दिथागिरि आरो थुलुंगागिरि महरै खामानि मावदोंमोन । बिथांनि खामानिदामानि , सान्नाय हनाय जेरावबो बेनि गोहोम नुनो मोनो । बिथाङा रादाब बिलाइयाव होनाय मोगा मोगि आरो सोंलुनि फिननि गेजेरजों बे बाथ्राखौ रोखायै बेरखांनाय नुयो । बिथांनि tenure आव बिथाङा साहित्य सभानिल ' नङा , गासै बर ' हारि आरो - गौथुमफोरनिनो guardian आरो friend , philosopher जानो हादोंमोन । बिथाङा सिनायथि मोनदोंमोन बर ' हारिनि सासे राफोद Spokesman महरै । बेखायनो जानो हागौ हारिनि सुथुरफोरा बिथांखौ गिनायनि नोजोरजों नायदोंमोन आरो बिथांबायदि सासे राफोद दैदेनगिरिखौ माबोरै बर'फोरनि गेजेरनिफ्राय आनज्राय होनो हायो बे बाथ्राखौ सानखुमादोंमोन । बिथाङा अबथिरा जिउ गोमानांनाय बाथ्राया बे बाथ्राखौ खेंसालियैब्लाबो फोर'मान खालामो । आफादगिरि महरै ब्रह्म बिथाङा बेसे मावफुंआरो अराय साग्रिदमोन – जों बयबो मिबथिगौ । सासे आफादगिरि महरै बिथांहा माखसे गुन दंमोन । बेफोरनि मादाव बिथांहा दंमोन दैदेननो हानाय गोहो ( leadership - quality ) । 
 बिथाङा सासे गोख्रों personality गोनां सुबुंमोन । बिथाङा गुबुन मानसिखौ गावनि personality जों मुहि होनो हायोमोन । गावनि मुहि गोनां बाथ्राजों बावगोमा होनो हायोमोन । सोरबा माबा जेंना लाना थाङोब्ला बेनि positive फिन होनो हायोमोन आरो जेंना सुफुंनायनि लामा दिन्थिनो हायोमोन । जिउनि फार्से बिथांहा दंमोन दाजाबारि नोजोर आरो सानस्रि । बिब्दि दाजाबारि नोजोर आरो leadership qualityनि बोलोजों बिथाङा बर ' हारिखौ दैदेननो हादोंमोन आरो हारिनि बायदि अल'खद समाव साहित्य सभानि जानानै आरो बड ' गौथुमफोरनि जानानै बिथाङा राफोद थिरांथा लानानै सिगांलांदोंमोन । बर'फोरनि गेजेराव एना एनि , हिंसा - हिंसि फोजोबनानै गोजोन थासारि लाबोनो थाखाय बिथाङा मोदोमै माहामै नाजादोंमोन । Bodo National Convention खुदोंमोन आरो बै समनि मोननै हाथियार दैग्रा हान्जानि दैदेनगिरिफोरखौ ज'यै जिराय होनानै हेंथा हेंथि सानलायनायखौ फोजोबखांनो नाजादोंमोन । बेनि गेजेरजों बिथांनि leadership - qualityखौ आबुंवै बेरखांनाय नुयो । बड ' थुनलाइ आफादनि आफादगिरि महरै गुबुन गौथुम फोरजों सोमोन्दो लाखिनाय , मेल मिथिङाव हांख्राय जानानै रोखा आरो खहाब गोनां बिबुंथि होनो हानाय गुना ब्रह्म बिथांनाव दंमोन । बिथाङा बर'नि अनगायै , हिन्दी , इंराजि , असमीया , बांला , नेपालि राव रायज्लायनो आरो बिबुंथि लाखिनो हायोमोन । गुबुनफोरा बिथांनि बिब्दि गियान आरो गोहोखौ नुना गोमोहाबोमोन । जोंनि आफादनि मेल मिथिं फोरावबो बिथाङा बिदै गोनां नाथाय जुगथि गोनां बाथ्राजों गावनि बिबुंथि लाखिनानै बयखौबो मुहिनो हायोमोन । गोसो गुदुं , सेंग्रा जालिया गुनि बे आगोमा जोहोलावा गावलि बिबुंथिजों , गावनि खामानिजों बयखौबो थुलुंगा होनो हायोमोन । मेल मिथिं एबा आद्दा फोरखौ बिदै गोनां खालामनो हायोमोन । बेनि अनगायैबो जोंनि सोरबा मावथि एबा सोद्रोमाया माबा खैफोद आफोदाव गोलैदों होनना मिबथिनो मोनोब्ला बिथाङा मदद खालामनो सिगां लाङोमोन । खैफोद समाव बयनिबो खौरां लायोमोन ।