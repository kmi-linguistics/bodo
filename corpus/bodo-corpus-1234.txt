हारिमुजों गावखौ सिंनायथि होनो हाबाय । अां सानो लिंथुमगिरि बिथांमोनखौ दिनै बयबो गोसोआव लाखिनांगोन । नैथि खेबनि Bodo National Convention - खौ लिंथुमदोंमोन बर ' थुनलाइ आफादआ 1996 इं मायथाइनि 17 आरो 18 आगष्ट खालाराव । दुलाराय बर ' फरायसा आफादआ आलादा राइजोनि सोमावसारनायखौ जागायदों 1987 माइथायनिफ्राय । आसामखौ बुखावनानै खावफा खावफा होनांगौ । Live let live सानस्रिजों सोमावसारनाया लासै बिग्रायारि महर लानो गोनां जानानै Bodo Volunteer Force दानो गोनां जालांदों । जाउनआव मालाय हारिनि अनगायैबो गावनि हारिनि गेजेरावबो गोबां सुबुं बुलि जानांदों आरो पुलिस मिलिटारिनि आखायावबो अबथिरायै जिउ खोमानो गोनां जादों । फरायसा आफादनि सोमावसारफुनाय गेजेरावनो हारिनि गेजेराव थिउरिया हान्जा सोमजिबावदों Boro Security Force आरो बेनो उनाव National Democratic Front of Boroland उदां बर ' हादोर सोरजिनो थांखिजों । दुलाराय बर ' फरायसा आफादआ गोरोबथा जायो 1993 माइथायनि 20 फेब्रुवारीयाव । B . P . P . हान्जाया गोरोबथानि फिथाइबादि बि . ए . सि . नि सरकारखौ सालायो 1996 माइथायसिम । 1996 माइथायाव आसामाव ए . जि . पि . सरकार फैयो बर'नि पि . डि . एफ . हान्जाजों लोगो लालायनानै । लोगो लोगो बि . ए . सि . सालायफैयो पि . डि . एफ . हान्जाया इन्टिरिम काउन्सिल हिसाबै । बे बोसोरावनो बि . ए . सि . नि सोनाब हालामाव बर ' सावथालनि दाङा - बाजि फार्सेथिं हारिनि गेजेराव गावजों गाव बुथार - सोथार । जायनि जाउनआव फरायसा आफादनि सोमावसारनायनि दैदेनगिरिफ्रा गोबां रुंसारि जानांदों । हारिनि गेजेराव सिथारलायनाय , फार्से सावथाल हारिजों गावथार - सिथार बिफोरखौ नुनानै जोबोर अलखद सम बर ' हारिनि बर ' थुनलाइ आफादआ सान्नो गोनां जादों । बर ' हारिनि मोनसे हारिमायारि आफाद हिसाबै मोनसे हारिमायारि जथुम्मा लिंनानै जेंनाखौ सुस्रांनो आरो गावजों गाव सिथारलायनायखौ फोजोबनो थांखिजों लिंनाय जादों । मेलआव बर'नि गोबां दैदेनगिरि , मोनफ्राम आफादनि बिबानगिरिफ्रा नुजानानै बे गेजेराव सिथारलायनायखौ गैया खालामनो जयैनो खावलायदों । जथुम्मानि गेजेरजों मोनसे हांख्राय आफाद दानाय जादों बेनो Bodo National Peace and Coordination Committee . B . N . P . C . C . अा हान्जा आरो दैदेनगिरि बिथांमोनखौ लोगो हमलाय , सावरायलायनानै गोजोन थासारि , सिथारलायनायखौ गैया खालामनो मावनांगौनि मोनसे गेजेर आफाद महरै दाजादों । उनथाराव B . N . PC . C . आ बायदि अलखदजों थांखिखौ मावफुंनो हायाखैब्लाबो बे नैथि खेबनि हारिमायारि जथुम्माया हारिनि गेजेराव जोंफुनाय अरखौ दान्दिसेब्लाबो जिमायहोनो हानायबादि हाबा मावदों होन्नानै सान्नो हायो । आथिखाल थामथि खेबनि Bodo National Convention खुनो ओंखारदों । थांखिया बेनो हारिनि जेंना सुस्रांनानै बि . टि . सि . आव जौगानाय लाबोनो आरो लासैयै बि . टि . सि . खौ आलादा राइजो महर होनो । 2003 इं मायथाइनि 10 फेब्रुवारीयाव बि . एल . टि . आसाम सरकार आरो भारत सरकार जयै गोरोबथा जानानै भारत संबिजिरनि 6थि फारिजों दाजानाय मोनसे बि . टि . ए . डि . मुं मोन्नाय गंसे राइजो । सिगांनि बि . ए . सि . नि बबेबा गामिखौ गारनानै आरो बबेबा गोबां गामि सोदेरनानै दाजानाय बि . टि . ए . डि . । गोरोबथायाव आरो बर ' रावआ भारत संबिजिरनि 8थि फारियाव थिसनजाबावनाय । आथिखाल बि . टि . सि . सरकारआ बिसायख'जों दाजानाय आबुं सरकार । हारिनि गोबां आफाद आरो गोबां सानसुमैया सान्दों बि . टि . सि . नि अनगा देरसिन खुंथाइ नांगौ । बि .टि .सि .नि गेजेरजों जौगानाय लाबोनांगौ , हाग्रा हानि जेंना जोबनांगौ , सोंलोंथाय जौगानांगौ , हानि जेंना सुस्रांनांगौ आरो कार्बिआंलंआव थानाय बर'फोरखौ