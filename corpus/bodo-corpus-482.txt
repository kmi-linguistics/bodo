अमाबैसा हर । हादरसि - हुदरसि खोमसि । 
 आंनि उन्दुनाया मुगासे जोथोम उन्दुफुनाय जानांगौ । जेब्ला आंनि बुरिया मोदोम नरै नरै फोजायो अब्लासो आंनि सोर्गोफुरियाव बेरायहैनाय जिउआ सोलेराव हाबफैफिननानै राव होनो रोंदों । 
 : " हो ! मा जाखो ? " 
 : " खोनायाखै , सोरबा गाबज्रि फैदों नोंखौ । " 
 बुरिनि बुंनायखौ खोनानानै बायह्रायाव आंखौ गाबज्रिबाय थानाय मानसिफ्रा आं खोनाजासे गाबज्रिबावदों - 
 : " ओइ आदै , आंसोलै मेरगा । दाखिन गावनि । मानसि लोमजादोलै आदै - नोंहामजो , सानथामथारसै । " 
 सोदोबखौ हमनो हाबाय आं नंमारगौ मेरगायानोमार । लासै बाबांसिन सिखारनानै जखांनो नागिरब्ला सालामियाव लोंबोनाया बादा होबाय , माने खर'आ थिंखाव थिंखाव साबाय । अब्लाबोथ ' मानसि हिसाबै राइज्लायहै नांगोन । बुरैया खरसायाव दोनखानाय सलायजों खेबसे थिउ हुखांनानै बाथि सल्थायाव होबाय । न'सिङाव स्रां जाबाय । लोगो लोगो आंबो सिखारबाय । बुरयाबो उन्दुनायाव बुरला - जार्ला जानाय जिखौ खनखांनानै आंजो बायह्रायाव दखना गानफामनानै फैफाबाय । आंखौ नुनानै बायह्रायाव थानाय मेर्गाजों लोगोसे फैफानाय साथाम मानसिया मेर्गा बिसि लोमजानायखौ गावबागाव फारा - फारि खिन्थाबाय । लोगोसे अांखौबो थांफानो खावलायबाय । अां बाबांसिन राव होदोंमोन खर ' सानायखाय । 
 " आफा बोराइ बाथौनि अन्नायाव जेबो जायालै मेर्गा आदै । गाबोन फुङविनो थांगोन आं । " 
 आंनि रावखौ बुरियासो थे दान्थेनानै बुंहरगारबाय नांजा नांजा । " हरफ्राव बाराफोर जाबायोब्ला मा जानांगौ जाखो ? ओरैनोबा आंहा बिहामजोफोरखौ खुगायै रावयै सना बाइदि मोन्थारो बिखौ । लामाफ्राव लोगो मोनब्ला आयै आयै सोमोन्दो लिंथारो फिसालाय । " 
 उफाय गैयैयाव फैनांबाय अां बुरिखौ मोथो मोथो जोंनानै । " सालिया मालायनि सायाव मोनजादों मोनलोंदोंथ ' मालायनि दुखु खस्थखौ बुजियाखै । " गोसोजों दिउ दिउ रागा जोंनानै सानखोमादों अां । बुंनो थाङोब्ला दिनैल ' नङा बेफोर आंनि सानफ्रोमबो रुटिन बाइदिखासै । हरानो जा सानानो जा , जि राइथेरनो मोना उन्दुथेरनो मोना , बबे समाव सोर मा जायो अांखौ लेंफैयो । बाबाबो ग'वा मोजोमबाबो ग'वा । बुरियाबो दाना बादा होला , मान दानाव हरनायखौ मोनलोङो जे गिसिनि गिसि गोराननि गोरान । लोगोआव अमा बेदत गोरान नङाब्ला दाउमाफा । राङाबो बे सप्टायायाव दाखालि राखेंनि उद्रायनायाव