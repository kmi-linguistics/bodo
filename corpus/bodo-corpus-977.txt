बिसोरनि मुङ शुमभ आरो निशुमभ । शुमभआ बिदा आरो निशुमभया फंबाइ । सानै असुरा थैनायखौ गिनानै अमर ( थैरोङि ) जानायनि बोर लानो थाखाय ब्रम्मानि खाथियाव तपस्या खालामहैनायसै । बिसोरनि तपस्या खालामनायाव खुसि जानानै ब्रम्माया बिसोरनि सिगाङाव नुजानायसै । बिसोरखौ सोंनायसै - " नोंसोरो आंनिफ्राय मा लुबैदों ? " अब्ला बिसोरो बुंनायसै जोंनो अमर जानायनि बोर नांगौ । बेबादि बोरखौ अां होनो हानाय नङा ब्रम्माया बुंनायसै । असुरफ्रा बे बोरखौनो मोन्नो थाखाय ब्रम्मानियाव ब्रा ब्रा आरज गाबनायसै । ब्रम्माया बिसोरनि ब्रा ब्रा आरज गाबनायखौ नागारनो हायैयाव बिसोरनो मोनसे बोर होनो राजि जानायसै । बे बोरआ अमर जानायजोंनो समान । नोंसोरखौ रावबो हौवा सुबुंफ्रा सिथारनो हानाय नङा , नाथाय हिन्जावसानि आखायाव थैनो हागौ । ब्रम्मानि बुंनायखौ खोनानानै असुरफ्रा सानखांबाय - बोरआथ ' गाज्रि नङा । हौवाफ्रा जोंखौ सिथारनो हायाब्ला जों बोरै हिन्जावसानि आखायाव थैनो ? हिन्जावफ्राथ ' हौवाफोरनिख्रुइ बोलो गैसिना । बिसोरो सान्नो हमबाय बे बोरजोंनो जों अमर जासिगोन । ब्रम्माया " तथासत्व " बुंनानै गोमोदनायसै । बे बोरखौ मोन्नानै सानै असुरा दुगा जानायसै । बिसोरो बुंनो हमनायसै - सोर्गो ( रुंसार फुरि ) , मर्त ( मिथापुरि ) आरो पाताल ( हासिंपुरि ) बे थाखोथाम फुरिनि राजा जाबाय जों । मोदाइफोरनिख्रुइ जों देरसिन जाखाबाय । जायफ्रा जोंखौ सिबिया बिसोरो जों जों गोगोम साजा मोनगोन । सर्ग , मर्त आरो पाताल बे मोनथाम पुरियाव असुर सानैबो जोबोद उदखार खालामनो हमनायसै । बे थाखोथाम पुरियाव नासयजानायफ्रा ब्रम्माखौ बुंफैनायसै - नोंनो बिसोरनो बोरखौ होदों । दानिया नोंनो बिसोर सानै असुरखौ सिथारनायनि राहा खालामदो । ब्रम्माया बुंनायसै सिथारनायनि खामानिया आंनि नङा । नोंसोरो गुबुन मोदाइनियाव थां । बिसोरा बिष्णुनि खाथियाव थांनायसै ।