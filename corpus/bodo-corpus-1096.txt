गोर्ल्लै जानाइ , खाथि गासा , मागो दमासि , जोनोम हाबा , थैनाइ आरो बान्द्र आसार खुंनाइ , बेनि अनगायैबो सेंग्रा - सिख्लाफोरनि गेजेराव गाज्रि सोमोन्दो जाब्ला एबा मोशौ - मैसो बुथारफ्लांबा उद्राइनाइनि आसार खान्थिफोरा बाथौ दोहोरोमजों गोथौ सोमोन्दो दङ । बेफोर बायदिसिना आसार - खान्थिजोंसो मोनसे माहारिनि आबुं महर - मुस्रिया रोखायै बेरखाङो बाथौ दोहोरोमा बर'फोरनि नंगुबै दोहोरोमब्लाबो एबा बे दोहोरोमा जारिमिन मोनदांस'हायै मुगानिफ्राइ सोलिबोनाइ बेसेबा गोजाम दोहोरोमब्लाबो बे दोहोरोमनि नंगुबै ओंथि , थाथौ , सानथौ आरो आसार खान्थि बाहायनाइ , फालिनाइ , सोमोन्दै लेखा - फरा गोरों , सोद्रोम आखुनि खायसे बर ' सुबुंआनो रोखायै मिथिया । जों बेखौबो सिमान जानांगोनदि , फरायसालियाव फरायनानैल ' गासैबो बिथिंआवनो गियानि , जाजोबनो हाया । दोहोरोमनि खोथाया आरो आलादा बावसो । दोहोरोमारि गियान मोननोब्ला साफ्रोम लाइमोन सुबुंआनो थानसालीयाव थाथारनो नांगोन । मानोना सोलोंथायखौ जेरै फरायसालियावसो लानो हायो । दोहोरोमनि गियानखौ बेबादिनो थानसालियावसो मान्नो हायो । अब्लासो गोसोनि लुबैनाइ , हास्थायनाइ बायदिसिना सान्नाय - हनायनि लामाखौ मोन्नो हागोन । नाथाय खायसे लाइमोन सेंग्रा - सिखलाफोरा थानसालियाव हाबनांनानै जायोब्ला लाजिनाइ आरो गिनाइ मोनग्राबो दङ । खायसे खायसेयाथ ' गावखौल ' गोरों गोरा सानग्रा जेरावबो मिथिसारग्रा सान्नानैनो लाथारो । जायनि थाखाय दोहोरोमनि ओेंथि , सानथौ , आरो थाथौनि सोमोन्दै जेबो मिथिया आरो बुजिनोबो नाजाया । गामि - नोगोर , थाउन - सहरनि लाइमोन सेंग्रा - सिख्लाफोरखौथ ' दोनथ' । स्कुल कलेज एबा इउनिभारसिटियाव फरायनाय गोबां लाइमोन फरायसाफ्रानो दोहोरोमारि बिथिंआव थोजासे गियान गैया । अबस्ये जों नैबेखौबो सिमान लानांगोनदि