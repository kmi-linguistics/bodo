दोहोरोम फोथायनाया बबे मुगानिफ्राय जाजेन बोखो बेखौ जों रोखायै बुंनो हायाब्लाबो बिगियाना दिन्थिनाय तत्थनिफ्राय दोहोरोम फोथायनाया दानिफ्राय खमैब्लाबो 2½ लाखनिफ्राय 60 रोजा बोसोरनि सिगां नियान दारथाल मानसिनि मुगानिफ्राय जाजेन ग्रोदोंमोन होन्ना जों आन्दाज खालामनो हायो । जारिमिना बै समखौ अन्थाइ मुगा होन्ना मख'दों । नियानदारथाल मानसिनि मुगानि सिगां पिथेकान ट्रपास एबा चिनान थ्रोपास पेकेनेसिस मानसिनि मुगायाव दोहोरोम फोथायनायनि फोरमानखौ बिगियाना मोन्नो हायाखै । बै समनि मानसिनि मेलेमनि सान्नाय बोलोआ जौगानाय नङामोन होन्ना बिगियाना फोरमायो । मानोना जारुवुननि मथे बै समाव मानसिनि महरा मोख्रानि महरनिफ्रायनो गुरस्लायाखैमोन होन्ना मिथिनो हायो । जायखि जाया मानो दोहोरोम सानथौफोरखौ बिजिरोब्ला मानसिनि मेलेमाव जाय समनिफ्राय दोहोरोमनि फोथायथिया जाखां बोजेन्दों बै समनिफ्रायनो दोहोरोमाव खोमसि फोथायनायनि सायखंआ जायगा लाबोदों होन्ना सानजायो । थामहिनबा खोमसि फोथायनायखौ बिथा खालामनानैसो दोहोरोम फोथायनाया मानसिनि मेलेमाव जाखांबोदों बुंजायो । जेरै - मोनफ्रोमबो दोहोरोम सानथौफोराव बुंनाय जादों - मुलुकनि गासै जीव जीबिफोरखौ सोरजिग्रा , बेंग्रा आरो फोथैगोरा नुवाथारि गोहोनि बिगोमा सासे दं जायखौ बि+सोर=इ+सोर=इसोर बुंनाय जादों । बिथांखौ जों रावबो नुनो मोना , बियो महर गोयि । बियो जेरावबो गोसारलानानै थायो । बे दुलाराय मुलुगाव गोसार लानानै थानाय नुवाथारि गोहोनि बिगोना ( इसोर ) दं होन्ना फोथायनायानो जोनि गोसोनि मोनसे लोरबांथि ( दुर्बलता ) । बेनो खोमसि फोथायनाय । बेखायनो दोहोरोमाव खोमसि फोथायनाया गोसोनि मोनसे लोरबांथि होन्ना सावरायगिरि बिथां " एडमुण्ड ब्रुक " आ बुंलांदों । समनि फाख'नाव दुलाराय बुहुमाव गोसार लानानै थानाय गुबुन गुबुन हारिनि गेजेराव गोबां दोहोरोम बिजाबफोर दङ । बेफोरनि गुबै सानथौनि ओंथिया एखेब्लाबो सानथौनि बिजिरथि आरो दोहोरोम खान्थिफोरा गासिबो जुदा जुदा । बेफोर गासैबो दोहोरोम बिजाबफोराव मेगन फुवारोब्ला बांसिन दोहोरोमनि सानथौ आरो खान्थिफोरावनो खोमसि फोथायनाया जायगा आवग्रिनायखौ नुनो मोनो । जेरै - बुहुमाव बांसिन सुबुं अनजिमानि बिसान आवग्रिनो हानाय खृष्टान दोहोरोमनि बाइबेलाव जों नुनो मोनो , प्रभु जिसुनि बुंनाय बाथ्रा होन्नानै - " I am the way , the truth , the life , no man come to the father but by me . " बिब्दिनो बाइबेलाव दंबावो बेबो लायनो जीसु बुंलांनाय ( ? ) बाथ्रा - " अां जि जायगायाव थायो , नोंसोरबो जाहाते बै जायगायावनो थानो मोनो बिनि थाखै अां फिन फैना नोंसोरखौ अांनि खाथियाव लांगोन । " (जोहन 14 :3 )