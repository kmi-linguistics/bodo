आखुनि थाखाय सोमजिनायनि फिथाय । 
 बेबादि जोथोब खान्थिया सोलिनायनि जाउनाव समाजारि जिउ खुंनायाव गोबाङानो गोबां रोखोमनि हेंथा मोनगासिनो दङ' । मानोना गोरिब नख'रनि गोबां सिख्लायानो हाबा खालामनानै समाजाव थांनानै थानायनि मोन्थायखौ बे खान्थिजों सेख'नानै लाजादों । थामहिनबा गोबांआनो हाबायाव जोथाब होनो हायैनि हाबानि रादाय सिफाइनांदों । 
 गोबां समाव हौआनि नख'रा बिनाय धोन होनो हायैनि हिनजावखौ इनायै साजा होनानै सिथारनाया जोंनि नोजोराव गोग्लैयो । एखम्बा समाव बिखानाय गैयाब्लाबो उनाव मानिबा थाखाय नांब्र'बगौ जानानै हिनजावनि नखरनिफ्राय धोन बिनानै बिखौ साजा होनाय नुनो मोनो । बिदिन्थि बायदियै , बावैसो सिगां ( 14 - 11 - 2004 ) आव गुवाहाटी नोगोरारी भारती पूर'हिटखौ दाबिनाय जोथोबनि रांखौ हानो हायैनि गावनिनो फिसाय मनोज जोशीआ राज'स्टाननि नोखायाव थानाय गावनि न'आव इनायै सिथारनायखौ रायखांनो हायो । नाथाय बेफोर गासैबो आयेननि बेरेखा । 
 बे बायदिनो जोथोब मोन्नो लुबैनानै साफा हिनजावनि फिसाय एबा फिसायनि नख'रनि सोरबा सासेया बिखौ दुखु होयोब्ला अब्ला बियो आयेननि मदत लानो हागौ । इं 1961 माइथायाव सुजुनाय जोथोब खान्थिखौ होबथानायनि भारतारि दायनिगिरि साजानि बिहुं ( Indian Penal Code ) नि 498 - ( A ) ( सेथि ) दफायाव सोस'न्नानै होनाय जादों । बे आयेननि दहायै दायनिगिरिखौ जेबो जामिन गैयाजासे 3 ( थाम ) बोसोरसिम जोबथेसालिनि साजा होनो हायो एबा माखासे रां फाइन फोनांनो हागौ । 
 बेनिफ्राय बांसिनैब्ला , थामहिनबा फिसाय एबा फिसायनि नख'रनि मानसिफ्रा बिखौ जिउ एंगारनाय एबा जिउ लानाय जाथायखौ मावोब्ला बेखौ 1983 माइथायाव सुजुनाय भारतारि दायनिगिरि साजानि बिहुं ( Indian Penal Code ) नि 304 - ( B ) ( नैथि ) दफायाव सोस'नजानाय आयेननि मदत लानो हायो । बे आयेननि दहायै दायनिगिरिखौ 7 ( स्नि ) बोसोरसिम एबा बांसिनै जिउनि जोबथा समसिमहालागै जोबथेसालिनि साजा होनो हायो । 
 जोंनि बर ' समाजाव बे जोथोब खान्थिया जागाय जेन्नाय एबा जोबोत गोरलै । बे खान्थिया जोंनि बर ' समाजाव हाबनानै रोदा सुयोब्ला गोजोन मोजां मोनग्रा जोंनि समाजनि गोबां जेंना आरो खहा लाबोगोन । जेरै - हारि रान्नाय नुजाथिनो हागौ । गोरिबनि अनजिमाया बांगोन जाउनाव गाहाम सोलोंथाइ लानो हानाय नङा आरो बेजों समाजआ मैला जागोन । हारिनि माखासे जौगा गुणगोनां आखुथायारि फोलेर फारिया गोमोरलांनो हागौ अब्लानो जौगा हारि दानायाव हेंथा फैगोन । 
 बे खान्थिखौ होबथानाय एबा फोसाबनानै हारिखौ जोबस्रांनायनि लामानिफ्राय बोखांनाया जों साफ्रोमबो बर'सानि बिबान । बे गाज्रि खान्थिखौ होबथानो थाखाय बयबो थाखोनि मानसिफोरनो गाहाम सोलोंथाय होनायनि गेजेरजों थार आरो गाहाम सानस्रि सोनानै होयोब्लानो बे जोथोब खान्थिखौ होबथानो हागोन होन्नानै मिजिं थिनो हायो ।