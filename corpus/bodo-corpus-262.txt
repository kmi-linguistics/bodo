बबेबा देहा फाहामसालिनि खथाफोराव जुथा सेन्देल खुनानैसो हाबनो होनाय जायोमोन । बेनि थांखिया बाहेरानि बिजानुफोरा जाहाथे नसिङाव हाबनो हाया एबा जायगाया गाज्रि जाया । गोनोखोआबो बेखौनो बुंदों । सेन्देल जुथा सोनानै जायगाखौ मैला खालामनाया गनायजाथाव नङा । फारसेथिं बिजानुवादि देहायाव हाबनानै बायदि रोखोमनि बेराम सोमजिहोयो बे बाथ्राखौ मिथिनाया बांद्राय गोबावनि बाथ्रा नङा । नाथाय गोनोखोयारि सानस्रि जोनोम जानायनि बेसेबांबा बोसोरनि सिगांनो धोरोम गुरुफोरा गोगो देहा लाखिनायनि थाखाय बेफोरबादि नेमखान्थिफोरखौ माबोरै मिथिरोंदोंमोन बेयो थोरैनो साननो गोनां । ( ख ) ना बेदर मोनजायै एबा ब्रत फालिनायः जोंनि हादराव गोबां हिन्दु गरा धोरोमारि सुबुंफोरा ना बेदर जाया । आथिखालाव गोनोखोगिरिफोराबो गाहाम देहा लाखिनायनि थाखाय निरामिस जानायखौनो थुलुंगा होदों । देहा नाइबिजिरगिरिफोरनि बादिब्ला जोंनि देहानि दोगोन तन्त्रया निरामिस आदारनि थाखायसो दाजानाय । फारसेथिं अमाबैस्या , एकाडदसि , फुरनिमा आरो बबेबा मोनसे फोरबोआव ब्रत फालिनायाव गोनोखोनि गनायथि दं । दिनै दोनोन बिखान्थिखौ गाहामै लाखिनो एबा देहायाव सरबि बांनायखौ होबथानो थाखाय मुलुगनि सुबुंफोरा सप्तायाव खनसे बा खन्नै ब्रत फालियो । फाराखआ बेनोल ' गोदो सुबुंआ धोरोमनि फोथायनायजों ब्रत फालिदोंमोन आरो दिनै गाहाम देहा लाखिनो जुनै ब्रत फालिनो हमदों । 
 ( ग ) न'खराव मानसि थैब्ला फालिनाय नेमखान्थिः गुबुन गुबुन धोरोमारि सुबुंफोरा गावबागाव धोरोमारि खान्थिबादियै सावगारनाय आरो फबनाय नेम दं । बेयो गोनोखोजों गनायजाथाव खान्थि । गोथै देहायाव थानाय सनदेरग्रा बेरामनि बबेबा मोनसे