सुबुं माहारिनि गेजेराव सुबुंनि सान्नाय हनायादि रोखोमसे नङा आरो बेगथिगथ ' गावनिल ' ( ego or selfish ) सान्नायादि खौसेथि जोबस्रांहोग्रा सुबुं माहारिनि इनाय - अनागारनि जाहोन , बेनि थाखायसो । बर'फोरनि गेजेरावबो खौसेथि गैया होन्नायनि जाहोनफोरा नुजाखांबोबाय थादोंमोन एबा दासिमबो नुजागासिनो दं होनोब्ला , बर'साफोरनि गेजेराव थानाय बर ' हारिनि थाखाय बिबान रुजुन्नो सिगांबोनाय सुबुंफोरा गावनि गोसोखौ बेगथिगथ ' सानस्रिनिफ्राय उदां खालामनो हायैयानो गाहाय होन्नानै अां सानो । बर'फोरनि हारियारि खौसेथिनि बाथ्रा सावरायनो थांनायाव गिबियावनो सोंलु फैनाय नोजोरानो जायो - बर'फोरा हारियानो खौसेथि नङा नामा ? बे सोंलुखौ सोर बर'साया माबादि गोर्लैयै हजम खालामनानै लानो हागोन अां मोनथिया अदेबानि आंहा बे सोंलुखौ गोसोआव फैयोब्ला लाजिनाय मोनो । बेनि उनाव अांनाव सोंलु फैयो - बर'फोरनि हारियारि खौसेथिखौ सोरबा सिफायदों नामा ? सोर मानो सिफायदों ? बर'फोरनि गेजेराव बेफोर सोंलुनि फिननाय थानायाबो साभाबिक ( natural ) जानो हागौ । बे मोन्नै सोंलुनि फिन्नायजों लोगोसे थानाय सोंजाथावबावगौ सोंलुवा जाबाय नै बे मा सार्थ दं बिसोरहालाय बर'नि हारियारि खौसेथिखौ सिफायनायाव ? नाथाय , बेफोर गासै सोंलुनि फिन्नायखौ मोनसे बिथिङाव सरजाबनानै बुंनो थांनायाव , खौसेथिखौ गैमारा होन्नानै सानग्राफोरा , बिजिरनानै हमथालायनांगौवासो बांसिन दं होन्नानै अां सानो । सोरखौबा सोंखारिनाय एबा दाय हमलायनांगौनि बेफोरो सोंथि नङा , खौसेथिखौ गैया होनोब्ला , गोजोरथियै खौसेथिखौ लाखिनांगौनिसो जाहोनाव फैथाव सोंलु । गावखौ सोदांनाय , गावनो गाव खेमा बिलायनाय आरो गावनो गावखौ गुबुनजों गोरोबनायाव लाखिफैनांगौनिसो जाहोन । मानोना , अां सानो , दानि बर'फोरनि गावसोरखौ खौसेथि गैया होन्नानै सान्नानै लानायाव बै रोखोम माखासे राजखान्थियारि नोजोरनिसो गाहाय जाहोन दं । बर ' महारिनि गेजेराव गावजों गावजों सोंखारिलायनाय हिंसालायनाय जाथाय आरो बुथारलायनायफोरबादि गाज्रि मुगैथाव हाबाफोरा बे जेंनाखौ बारायनानै दोनबाय थादों । नाथाय , जोंनि बर'साफोरनि गेजेराव गाज्रि - मुगैथाव एबा इनाय अनागारियानो बर'फोरनि खौसेथिनिबो गाहाय जाहोन होन्नानै अां साना । आरो गुबुनथिं बेनो थारब्ला बे बिथिङाव आंनि बुंनो गोसो जानाय फंसे बाथ्राया जागोन - गाज्रि एबा इनाय नुनानैबो बर ' समाजाव बुंनो हाग्रा एबा मोजां सुबुरुन होनो हाग्रा मोजां मानसि गैया , बेफोरसो बर'फोरनि खौसेथि गैयै जेंनाखौ फुवारनानै दोन्नाय जागासिनो दं । बे बिथिङाव नेप'लियनआ बुंनाय फंसे बाथ्राखौ अां बेवहाय दिखांनो सानो । बियो बुंदोंमोन— The world suffers a lot , not because of the violence of bad people , but because of the silence of the good people . सुबुं माहारिनि खौसेथि आरो गोरोबलायनायनि सोमोन्दै जों जेब्ला बाथ्रा सावरायो अब्ला सुबुं माहारिनि सिनायथि होग्रा गुदि मुवाफोरनि फारसेबो नोजोर होनांगौ थायो । सुबुं माहारिनि सिनायथि होग्रा गाहाय गुदि मुवाफोरा जाबाय हारिनि मुं राव आरो हरिमु । बेबादिनो हारिमुनि सिङावनो हाबनानै थानाय गुबुन माखासे थख'यै मख'जाथाव गुदि मुवाफोरा जाबाय थानाय - सोलिनाय समाजखान्थि , धोरोम , जानाय - लोनाय , गाननाय - जोमनाय रंजा - बाजा फोर्बो मेथाइ - मोसानाय आरो गोलेनाय । बेबादिनो रावनि सिङावनो हाबनानै थानाय दानि सुबुंफोरनि गुदि मुवाया जाबाय थुनलाइ आरो सोलोथाइ बिजों । रांखान्थि , समाजखान्थि आरो खुंथाइ खान्थिफोराबो बेनि गेजेरावनो सुबुं माहारिनि सान्नांगौ गुदि मुवाफोर । मोनसे हारि एबा माहारिनि खौसेथि , जौगाखांनाय आरो गोरोबलायनाय बायदि बायदि सोमोन्दै सान्नांगौ जायोब्ला बैफोरखौ थख ' थख'यै बिजिरनांगी जायो । बेनि अनगायै सा साज्राङै बर'फोरबादि मोनसे हारिनि खौसेथि , जौगाखांनाय आरो गोरोबलायनायनि बाथ्राखौ सावरायज्लायनो थांनाया ओंथि गैयैबो जानो हागौ । बेवनो नोजोर गोनां मोनसे बाथ्राया जाबाय ,