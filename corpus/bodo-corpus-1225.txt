सिखिरिखौ गोजोनहोबावनो [ गाबो ] [ बे समावनो दावखा हालमाजि हाब्बोना बुङो ] दावखा : मादै , नोंहा मा जादों ? देवबारि : [ मोदै हुगारना ] जेबो जायाखै दावखा । नों बुंदोल ' जों बे हाजोनिफ्राय - हायेनाव माब्ला थांनो मोनगोन ? दावखा : जों गाबोन समफोरनो बे हाजोखौ नागारना थांनो मोनसिगोन मादै । जों दावहाआव देरहाबाय । गंगारफोरा जेन्नांबाय । बिसोर फैलाव हायेन राइजोखौ इंराजनि आखाइआव हगारनांबाय । देवबारि : बिनिफ्राइ ? नोंसोर मा मोनखो ? नोमथै फारियाअया मा मोनखो ? दावखा : आदै बेमाफारियाआ बे हायेन राइजोनि बिगोमा जाबाय । खोनासं मादै सानजाहा मानास दैमा , सोनाबहा सनक'स दैमा , साहा गंगार हाजो , खोलाहा बुर्लुंंबुथुर , बेनो जोंनि गुवार हादर । आदैआ बेखौ इंराजफोरजों गोरोबथा खालामना लाबाय । नाथाय दासान्दि इंराजनि आखायावनो दंथ'यो । देवबारि : बिदिब्ला मुलाम्फाआ मा जाखो ? दावखा : मुलाम्फानि मुङाव आदैया बे हायेन राइजोनि फारिया एबा देवान जाबाय । बुंनो थांब्ला इंराजफोरनि आथिंसुग्रा गेदेर राजा । मानोना , इंराजफोरनि हेफाजाब लानासो जोहोलाव देवानखौ फेजेन्नो हादों । [ बे समावनो सिखिरि हाब्बोयो आरो दावखाखौ थांखिना बुङो ] सिखिरि : जोहोलाव जाउलियाआ दावहाआव जेनबाय ? दावखा : जेन्नायल' नङा सिखिरि , जाउलियाआ थैनांबाय । सिखिरि : आदा . . . ! देवबारि : जाउलियाआ थैबाय ? दावखा : औ मादै , जाउलियाआ थैबाय । थैनांबाय । सेंसौ खाम्फा मुंनि गंगार सान्थ्रि गाहाया इंराजफोरजों लोगो लाना उल्थायै जाउलियाजों दावहा नाङो आरो जाउलियाआ खारै खारै आलाइखुंग्रि दैसायाव दानथार जायो । आलाइखुंग्रि दैसाया जाउलियानि गोजा थैजों जाहाबो । आरो बिनि खर'खौ लांना इंराज सान्थ्रि गाहाइनो गथायहैयो ।