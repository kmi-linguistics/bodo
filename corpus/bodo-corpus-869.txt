धोरोमा मा ? बेनि थार गेबें फिन्नायखौ गोबां सान्थौगिरि आरो बिजिरगिरि बिथांमोना गोबां आरजाथाव मोन्दांथिजों फिन्नायखौ होदों । अब्लासो दिनैनि सुबुं माहारिनि गेजेराव बेखौ लानानैनो एना एनि , नासयननाय , मुगैनाय आरो गेदेर - उन्दै सान्नाय । धोरोमा सासे सुबुंखौ सामलायो आरो जिउखौ थिग लामाजों दैदेनलांनो एबा आवगायलांनो फोरोङो । धोरोमा सासे सुबुंखौ सोरां फारसे लाबोनो हायो आरो गोग्गो सान्नो हानाय फार्से लाबोनो हायो आरो आन्दो सान्नाय ( Superstition ) लामा फार्सेबो लाबोनो हायो । जाउनाव नोंजों अांजों गावजों - गाव जुदा साननाय , नोंनिया देरसिन , आंनिया फिसा होन्लायनाय सांस्रिफोरा सुबुं माहारिनि गेजेराव सोमजिदों । नाथाय धोरोमा बेखौ फोरोङाखै , सैथो अन्लायनायनि लामाखौसौ संनो फोरोङो , जाय लामायानो इसोरखौ सिबिनायनि दोंसे गुबै लामा सासे सुबुङा गावनि गोसोखौ सोरां खालामनो बै लामाखौ लानो हायोब्ला बेनो धोरोम । गोबाङा गोबां लामाजों अबं गसायखौ गाबज्रियो , गुबै लामाया दोंसेयानो । गोबां मुंजों गाबज्रियो , गाबज्रि जाग्राया सासेयानो । गाबज्रिनायनि बिमुंया सिगांयाव जुदा - जुदा , लामाफ्रा हेब्रे - माब्रे , नाथाय उनफार्से मुंसे आरो दोंसेयानो । 
 दिनै बर'हारिनि गुबुन गुबुन धोरोमफोरनि मादाव , ब्रह्म धोरोमाबो मखजाथावना । बे धोरोमा बर'फोरनि गेजेराव हाबफैनानै माब्रै रोदा सुथाबफैनो हाखो ? बे धोरोमा बर'फोरनि गेजेराव हाबफैनायनि मुलाम्फाया मा ? बेफोरनि फिथायखौ खायसेबा ( destructive ) आरो खायसेया constructive नोजोरजों होन्नो नायगिरो । ब्रह्म धोरोमारि बिथां मोनहा गेबें नोजोरजों थांगोन , फारसेथिं ब्रह्म धोरोमारि नंयै बिथां मोनहा बेनि बेरेखायै थांनोबो नागिरो । नाथाय जायहा धोरोम आरो ब्रह्म धोरोमनि सायाव गोथौ रोंगथि दं , बिथांया मालाबाबो बेरेखा जानो हायाखै । जेनेखि बिथाङा बर' हारिनि मोनसे धोरोम होन्नानैसो गनायनानै लागोन । धोरोमा रावखौबो मुगैया , रावनिबो बेरेखा नङा । धोरोमा रावखौबो नेवसिलायनो फोरोङाखै । दिनै अां सासे ब्रह्म धोरोमारिखाय ब्रह्म धोरोमनि favour याव बुंगोन बे नंया , सोरबा गुबुन धोरोमनि सासे गोरों सुबुङानो बुंगोन , ब्रह्म धोरोमा बर ' हारिनि गेजेराव advantage दं , बे धोरोमा बर ' हारियाव मुलाम्फा लाबोदों , जायनि जाहोनाव बे धोरोमा बर' हारिनि गेजेराव जागायनायनिफ्राय दिनैसिम बयजोंबो अनसायजानानै रोदा सुथाबनानै दं , disadvantage आरो खहा लाबोदोंमोनब्लांला मालांखायावनो गोमा लांसिगौमोन । बेखायनो आंनि मोन्दांनायाव बर' हारिया जेब्लासिम थागोन ब्रह्म धोरोमाबो थांनानै थागोन । 
 ब्रह्म धोरोमा बर'फोरनाव सौफैखांनायनि उनाव बर' हारिखौ खावसे फोथांनानै खोमथायै लाखिदों होन्नानै बुंब्लाबो बुंद्रायनायजानाय नङागोन । बाथौ धोरोमा बर'हारिनि गोजाम गुबै धोरोम मोनसे समाव बे धोरोमखौनो बदनाम होनानै बर' हारिया आलाय जाब्रे , जिव खांनाय धोरोमखौ आजावनानै बेनि फार्से जोथोन गैयै , नोजोर होयै , साफा दाबफा गावजों गाव गालाय -गुजाय जानानै समाजखान्थि आरो धोरोम खान्थिफ्रा नोरजिया