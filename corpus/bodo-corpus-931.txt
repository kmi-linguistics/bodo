महरै बर ' रेबग्रा जथुम ( आफाद ) नि 'लाइथुन' । बेनि अनगायैबो बिथाङा आथिखालाव दुलाराइ बर ' थुनलाइ आफादनि 'दि बड ( Mouth piece of Bodo S . S . ) नि सोद्रोमा ( सुजु आफादनि ) जानानै दङ । बे सावराइथायनि गेजेरजों बिथां बसुमतारीनि खन्थाइ बिजाब " मोनथाय " नि सायाव सुंद'यै सावरायनो लानाय जाबाय । मुश्री रमाकान्त बसुमतारीनि नैथि खन्थाइ बिजाबआ जाबाय मोनथाय ( 2001 इं . ) । खन्थाइगिरि बिथांहा गावनि फंनैसो ( Preface ) आव फोरमायथिनाय बादिब्ला बे बिजाबआव सेबखां जानाय खन्थाइफोरखौ 1980 इं . माइथायनिफ्राय 2001 इं . माइथायनि गेजेराव गुबुन गुबुन लाइसि , खुगा लाइसि , बिसम्बि , खौरां बिलाइफोराव फोसावजानाय खन्थाइफोरखौ जथाइनाय जादों । बेयाव गासै दों 33 ( थामजिथाम ) खन्थाइ दङ । बेफोर जाबाय फारियै " बियो सासे खन्थाइगिरि " , " मोनथाय " , " बिग्रायारि " , अर जोंखाङाखै , अां , जारला , जीउनि फिरफिला , लोगोनो , बिग्रायारि लोगोनो , फोसावनाय , मुंख्लं , बुब्लि , मोनसे मिजिंजों , दायो , मोन्दांथि , बैसागु मिजिं , रजेनो , सिफुंनि देंखो , आं अराय बोहैथि , इलिजि , जों आलारि , दावारु अां , बिरबायथा गोमो फिरफिला , रादाय , आइनो , बैसागुनि रादाब , दोंसे सिमां , बाइलु , नोंखौ मोजां मोनो , दोंसे हरनि सल' , सासे जोबथेजाग्रा , मोनसे जांख्रिथाय नांगौ , खन्थाइगिरिनि मेथाइ आरो दावहारु । बिथां बसुमतारीनि दोंफ्रोमबो खन्थायाव सुबुं जिउनि मोगथां सावगारिया रोखायै बेरखांदों । बासिन खन्थायानो गाव रोंथाय ( Personal experience ) जों आबुं गोनां बाथ्राया बेरखांथिनाय । फोरमायनो लानाय बाथ्राफोरा स्रा स्रायै बेरखांदों । खन्थाइनि गुबै आयदाया ( बांसिनानो ) National based जानायनि लोगोसे नंगुबै मोगथां समाजनिफ्राय लानाय । फोरमाइनाय आदबा - बांसिनानो गाव आंगो सान्ना फोरमाइनाय ( Subjective type of poetry ) जायनि थाखाय फोरमाइनाया गोख्रों आरो नंथारगौ ( Per fact ) बादि बेरखांथिदों । खन्थाइफोरा सुंथाब सुंथाब जादोंब्लाबो गुबै आयदाजों गोरोबफानाय आरो गोसो थुलुंगायारि जादों । अराय मिथिंगायारि सैथो , समाज सांग्रांथि गोनां आरो गोसोसानस्रियारि बिथिंफोरा रोखायै बेरखांथिदों । बिग्रायलु सानस्रिजों फोरमायनाया फरायग्राफोरनि गोसोखौ थुलुंगाखां होनो हादों । मोनथाय ( खन्थाइ ) बिजाबनि गिबि खनथाइ " बियो सासे खन्थायगिरि " आव बिथां बसुमतारीआ खन्थायगिरिफोरनि सान्नाय हनाया मा बादि जानांगौ , बेनि बागै गाव हममोन्दांथियारि नोजोंरै फोरमायदों । जेरै - फैथों हाजार खैफोद हेथा हेंसि दुखु जारला थेवबो अां खन्थाय लिरगोन जीउनि खन्थाय सुबुंनि खन्थाय । सुबुं समाजखौ लाना थुनलाइनि जोनोम । बे बाथ्राखौ खन्थाइगिरिया गोसो गोर्बोजों गनायो । बेखायनो बाइदि मैया हेंथा हेंसिनि गेजेरजोंबो खन्थाइ सोर्जिलांनो थुलुंगा होदों । थुनलाइनि गेजेरजोंनो सुबुंखौ गोसो थुलुंगा होनो , सोंखारिनो , हाथियारजों सिगिनाय बादि सिगिनो हायो । बेखौनो खन्थाइनि रावयै ओरै फोरमायदों - अांनि खन्थायखौ अां अराव सावै सावै हाथुरिजों बुयै बुयै दागोन गंसे हाथियार नङाब्ला खोलोम गारहरना