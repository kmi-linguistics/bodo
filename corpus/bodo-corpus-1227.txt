सैबो । बै हर गेजेराव लाजि फोनांना जाउलियाखौ होखारहरनाय जायो । बेफोरमानि अांनि सोलो देवबारि । सोलो नङाब्ला गोहोआ बोरै फैनो ? बोलो नङाब्ला गोहोआ बोरै फैनो ? हाः हाः हाः । बिदि नङाब्ला आं बोरै हायेननि देवान एबा फारिया जानोमोन देवबारि ? देवबारि : नाथाय नों बै गोरोबथा बिलाइनि थाखायनो गावनि न'खौ साउना लाबाय । हायेननि बर ' फिसाफोरा न' - बां गारना गोदाव - सोराव खारनांबाय । लोगोसे फिसा सिखिरिनि जिउआबो आस'खान्दा जानांबाय । बेमाफारिया : आस'खान्दा ? मानो आस'खान्दा जानांगौ फिसा सिखिरिनि जिउआलाय ? बिहाखि हौवाआनो जोबदों । बे फैलाव हायेनाव बर सेंग्रानि आंखाल जादों ? गाबोन्नो हाबा हरनायनि लाहार फाहार खालामगोन अां । देवबारि : दासो नों फिसा सिखिरिनि बाथ्रा सान्ना मा जाबावनो ? सिखिरिआ दिनै गोसो मोदोम बायग्लिबाय । गोदो मोजां समाव नों बिनि दुखु - दाहाखौ एसेबो खोमा होयाखिसै । सिखिरिनि गांनाय उखैनायखौ सुफुंनो नाजायाखिसै । दिनै सिखिरिआ गाबै गाबै मोदैनि निजोरा बोहैहोना थैनोसो बोर बिगासिनो दंसै । बिसि बिबो लिंग्रि बेमारि । थैनो बावला । बे राइजोखौ सोरनो होलांनो नों ? मानो नोंनो बे राइजोखौलाइ ? [ रौ रौ गाबो ] बेमाफारिया : देवबारि नों गाब्बायसो ? नंगौ देवबारि नों बुंनाय बादि अांनावबो सम सम सोंलु सोमजियो । मानो अांनो बे राइजोखौ ? सोरनि थाखाय बे राइजो ? उनाव अां सानफिनो , नङा सिखिरिआनो अांनि गासैबो । बिखौ अां मोजां न'खराव हाबा हरगोन । [ दान्दिसे सिरि थाद'यो आरो बुंफिनो ] ) औ , आंबो सान्दोंमोन देवबारि , फिसा सिखिरिखौ जाउलियाजों जुलि होनो । बिखायनो अां न'नि फिसाबाइदि बिखौ थाहोदोंमोन । जाहोदोंमोन । नाथाय बै हर गेजेराव अांनि खोमाजोंनो जेब्ला खोनाबाय जाउलियाआ सासे गंगार सिखला गोसो थोनाय दं अब्ला अां थाथिरनो हायाखिसै । गोरोबथा बिलाइनि हाबिलासखौ सुफुंनो बै समावनो सम जाउलियाखौ लाजि फोनांना होख्रांहरनायनि