बेनि सानथौ बिगियानखौ गथा खालामनानै आब्रुयै सिबिनो , फालिनो बाहायनो , फोरोंनो आरो बोनथुमनो सोलोंनाया आथिखालनि मोनसे मावनां हाबा महरै नुजाथिबाय । बाथौ सानथौ बिगियानखौ फरायथौनाया ( studies of Bathou Philosophy ) थारैनो बिगियाननि नोजोरजों जानाया बर'फोरनि एंगारनो हायै बाहागो । बाथौ सानथौ बिगियानआव 'खेराइ'आ एंगारनो हाया हरिमु । बाथौ दोहोरोमआव बर'फोरनि हारिमुवारि फुंखा नुनो मोनो । खेराइ मोसानायनिफ्रायनो बर'नि हारिमुवा सोरजिजादों । थामसानथौआ जेरै बर'नि बाथौ सानथौआव गाहाय मासि आवग्रिनानै दङ ' - बिबदिनो 'खेराइ'आव हारिनि हारिमुवा आमाइ थुख्लु ' महरै सोदोमस्रिनो सानस्रि - सानथौ ; सोरजिलु सानथौ बिगियान फोसावदों । थारैनो बेयो मोनसे गियान आरजिनाय गिबि फुंखा आरो बाख्रि । 
 बुहुमनि गिबि दोहोरोमनि सोदोमस्रिआव जिब - बोलि होनाय नुनो मोनो । उननि समआव नाथाय बेखौ फोसाबनानै बयनिबो आजावथाव खालामनानै लादों । बर'फोरनि बाथौ दोहोरोमखौबो बुहुमनां खालामनानै बयनिबो गोसोआव आजावथाव खालामनो हायोब्लानो गावनो गाव बे दोहोरोमनि फारसे थोरैनो गंग्लायनाया फैगोन । 'आफा बाथौ ' एबा ' आफा बोराइ बाथौ'खौ बर'फोरा अबंलाउरिनि महर होनायनिफ्राय जायखौ जिउमाजोंनोल ' मोनदाङो , गावखौ फोथाइफिननो लामा गेवदों ; गावखौ सिनायथि होनो फासयाखै । सिजौ आरो सिब्राइ ( The great soul ) आ बर ' हारिमाखौ सोरजिगोनां , आब्रुगोनां , समाजआरि बिथिङै जिउमाआरि जौगाथाइआव सानथ्र'हायै बिहोमा होदों – बेखौ फंसेयैनो बुनानै फोजोबनो हाया । 'सुबुंसानथौ ' आरो 'मोदाइसानथौ'नि गेजेराव थानाय फारागखौ बोखारनानै ' बाथौसानथौ ' ( Bathouism ) आव फसंनांगौ । गुबुनं - गुबुन मोदाइ - मुदुंनि मासिआव 'बाथौ ' ( God ) खौनो 'सासेल ' इसोर ' एबा ' इसोरारिसानथौ ' ( monotheism ) आव महर होयोब्ला बेयो –'बुहुमनां ' एबा ' मुलुगनां ' ( Universalism ) आव सानस्रियाव मासि आवग्रिनो हागोन । 
 बेनिखायनो ' बाथौसानथौ ' आरो ' बा सानथौगियान'नि बाख्रियाव थिसननांगौ । बिबदि खालामनो हायोब्ला बाथौ दोहोरोमा बर'फोरनिल ' जानानै थाहैनाय नङा । सुबुंस्रिसानथौ , मुलुगनां सानथौखौ 'बाथौ सानथौआवबो दङ ' होननानै फोथाइहोनो हायो । आब्रु महरै सानस्रि– थानाय , मोनफ्रामबो हाबायावनो आजावथाव आद'बै बाहायनाय , खान्थि बादियै 'सानथौ बिगियान ' सुजुनाय आरो सैथो लामा संनाय , जिउनि उदां लामा लाथों – बे मोनदांथिया बयनिबो गोर्बो इसिङाव हाबनानै थाहैथों बे ' बाथौ ' सोदोबआ । गोरलै रावआव – बाथौ सानथौजों सोरजि गिरिनि नुवाथारि गोहोखौ जिउमाजों ( by great soul ) मोनदांनो आरो फोथायनो नाजानाया गेदेर जिउमानि खाथिआव ( Supreme being ) गंग्लायनाया अराय सम जाथों । 
 "जानाय नंलिया गोदोनानै थानाया
 सिखारदो आफा बर ' बाथौ । "