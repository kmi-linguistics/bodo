आरो थांबाय गोरोबथा बिलाइ । बिब्दिब्ला , बिब्दिब्ला आं थांना थाना मा जाबावनो ? आंनिबो थांनायनि सम जाबाय । आःआः दै गांबाय । आलाइखुंग्रि बिमानि गरदसे सुदेम दै लोंना थैनोसै आं । आः . . . [ हां गोलाव सुरो ] [ जाउलियाआ आलाइखुग्रि दैसा जिङाव दै लोंनो आगान सुरो । थुंग्रिखौ बोरिआव दोन्ना आखाय थाइनैजों दै लोंहां जाब्लानो सिलाइ राइफलनि गुरुम गुरुम गुरुम सोदोब खोनानो मोनो । बियो बाग्दावो आरो आखायनि दैआ गोग्लैजोबो । बियो आगानसे द्रोद फासयना थुंग्रि दोन्नाय बोरि जिङाव दोम गसंफैयो । बियो उन फार्से नायहरब्ला सेंसौ खामफा आरो इंराज सान्थ्रिफोरखौ सोरगिदिं बेंखन्ना थानाय नुनो मोनो । ] सेंसौ खाम्फा : हेन्डस् आप ! जाउलिया देवान ! आखायआ दैखां । नङाब्ला सिलाइनि गुलिआ बिखा - बिख्लो सोरखिलांगोन नै । जाउलिया : [ आखाय फारनैबो थोथोर - बोबोर दैखाङो आरो बुङो । ] सेंखौ खामफा । थैनोसै समावबो नों अांनो दै गरदसेबो लोंनो होयाखिसै ? नों एसेबां अन्थाय बिखा । सेंसौ खाम्फा : औ , जाउलिया । अां अन्थाय बिखा । अां दिनै नोंनि साआव खिथेर होखारनो फैदों । आरो , मा मिथिगौ जाउलिया । जाउलिया : मा सेंखौ खाम्फा ? सेंसौ खाम्फा : नोंनि जिउनि बइनिख्रुइबो देरसिन दोहोन तामानि गोरोबथा बिलाइआ आंनि आखायावसो दं नै । [ तामानि गोबोरथा बिलाइखौ दिन्थिना बुङो । ] जाउलिया : अां मिथिगौ सेंसौ खाम्फा । नों तामानि गोरोबथा बिलाइखौ संगालि थिसन्ना सिखाव खावहोनायखौ । नंगौ , नों बुंनाय बादिनो बेनो आंनि जिउनि बइनिख्रुइबो बेसेन गोसा दोहोनमोन । बेजों आंनि जिउनि सोमोन्दो दं । बे गोरोबथा बिलाइनि थाखायनो आं बेमाफारियाजों गाज्रि मोनज्लायना बिनि न' - बां सावनाय जादों , बिनि फिसाजो सिखिरिखौ खोमानांदों आरो अां जानांदों हालाइ - हाफाइ । बे गोरोबथा बिलाइआ नोंनाव दं होन्ना अां मिथिबाय । बे गोरोबथा बिलाइआनो थांब्बायब्ला आंनि