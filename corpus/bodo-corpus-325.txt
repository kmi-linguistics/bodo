1 . गोजाम बर ' खन्थाइफोराव हारि फोजाखांनाय बेरखाङो आरो हारिनि सुबुंफोरखौ सांग्रां खालामनायनि सानस्रिया बेरखाङो । 
 2 . गोजाम बर ' खन्थाइफोराव समाज फोसाबनायनि सानस्रिया नुजायो । 
 3 . सोलोंथाइनि गोनांथिखौ लानानै बोसोन होनायखौबो गोजाम बर ' खन्थाइफोराव बेरखांनाय नुनो मोनो । 
 4 . इसोरनि खाथियाव आरज गाबनाय आरो आगोर नायगेरनाय बिथिंफ्राबो गोजाम बर ' खन्थाइनि जरखा आखुथाइ । 
 5 . दोरोङारि फोथायनाय बाथ्राफ्राबो गोजाम बर ' खन्थाइनि एंगार हायै बाहागो । 
 6 . गोजाम बर ' खन्थाइनि बाथ्राफ्रा गेबें , गोरलै आरो दोहोरोमारि सानथौजों सोमोन्दो गोनां । 
 7 . गोजाम बर ' खन्थाइयाव खन्थाइगिरिया खन्थाइनि बाथ्राफोरखौ थोंजोङै फोरमायो , जेबो गुदुगादा बाथ्रा बाहाया । 
 8 . बांसिनै गोजाम बर'खन्थाइफोरानो गोरोबनाय खबामजों लिर जानाय नाथाय माखासे खन्थाइगिरिफोरखौ उदां खबामजोंबो खन्थाइ सोरजिनायखौ नुनो मोनो । 
 9 . गोरलैयैनो हमदांनो हानाय जाथाय आरो गोरलैयैनो मोननो हानाय मिथिंगानि मुवा बेसाद , जिब - जिरादफोरनि सायाव खन्थाइगिरिफोरा गोजाम बर ' खन्थाइनि फुंखाखौ बांसिनै संदाननायखौ नोजोर मोनो । 
 10 . गोजाम बर ' खन्थाइफोराव ' ो ' हांखोनि बाहायथाइ गैया , मानोना बै समाव बर ' रावखौ लिरनो थाखाय असमीया रावनि हांखोफोरखौसो बाहायनाय जायोमोन । असमीया रावाव ' ो ' हांखोनि बाहायथाइ गैया ।