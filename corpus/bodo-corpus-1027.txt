सि होन्ना बुंब्ला , बर'आव जि एबा हिखौसो बुजियो । सिनि गुबै ओंथिया नाथाय बे नङा । सि माने जिउ ! जिउवा मोनसे सोमोनांथाव जिराद । बेनो - " सान अख्रां - बार - दै - हा " जों दानाय बाथौनि मुसुखा - जिब - जिबिनि मोदोमाव मिथिस'यि बुब्लियाव हाबनानै गोथां खालामो । बे सि एबा जिउहा मोदोमनि महर गैया । बेखौ नुनोबो मोना । बेयो जामनो एबा जोबनो रोङा । अराइ गोथां महरै - जों गोदान - गोदान गस्ला गान्नाय बाइदि " देहा गस्लाखौ " सोलाइनानै बै देहा - मोदोमनि गिरि जायो । गंसे गारि - मथरा जेरै सालाइग्रा गैयाब्ला खारा , बे बाइदिनो जिबिनि देहायाव सि गैयाब्ला बे देहाया जेबो बेसेन गैया । जिबिनि जिउवा मेगन थाइनैनि गेजेराव खाफालनि गाहायाव थायो । देहायाव बार महरै हाबनाय हांनि जोहैजों बे जिउवा सिरिजाहाद ( Awake ) जानानै थायो । बार एबा हाङानो जिउ नङा । बार मन्डलनि गेजेराव बारा जेब्लाबो हनथासेबो खंखला जाना थाया । बे अराइबो जेरावबो सिं - सा साग्लोबना थायो । गोथौनि उदै सिङावबो बारा हाबनानै दुख्रांहोयो । बेनिफ्राइ जों सान्नो हायो बार एबा हाङानो जिउमारमोनब्ला जिबिया थैनाय नङामोन । जिउखौ जों मोगथां मेगनजों नुवा । बे अराइ गोजोर । बे महरा गोजों जोंथि , गोर्बोनि मेगनखौ फोजोब्लासो बेखौ सिनाइनो हायो , गोसो मोनसेयै मेगन थाइनैनि गेजेरजों मेसेबनानै नायोब्लानो बेनि महरखौ नुनो मोनो - सांग्रेमा जोंनाय बाइदि गोजों - जारेद लाउसें ।