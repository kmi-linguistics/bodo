फुजिग्रा सुबुंफोरखौ इनायै नेवसिनानै गाद'बना मुगैबोनाय बिजिरबोनायखौ मिथिनो मोनो । सा–सानजा भारतनि गिबि सुबुंफोर जारिमिना मोनहास'यै समनिफ्रायनो इसोरखौ बाथौ , बायखर , बाखु , बायखु बाइदि बाइदि मुङै फुजिबोदों होन्ना रेबग्राया रोखा बुंखादों । बाथौया महर गैयि ( निराकार ) नुनो मोनि ( unseen ) , मिथिसारग्रा ( omniscient ) , देरहासारग्रा ( almighty ) आरो जोबनोरोङि ( endless ) । बाथौनि बे मोनबा गोहोया हा , दै , बार , अर आरो अख्रांआव नांफादेरना थाफायो । हा , दै , बार , अर आरो अख्रांनि गोहोखौ रावबो नुया आरो मोन्दांआ । बेफोर गोहोनि बिगुमायानो बाथौ । बाथौया बे हा - अख्रांमानि बइखौबो सोरजियो , खाङो आरो फोथैयो । बेफोर मोनथाम हाबाखौ नुना बिखौनो रांसार , मिथा आरो हासिं थामहिनबा सोरगो , मैदाम आरो पाताल एबा रांरासि , मैथा हाजि , बारि गंथाम होन्नानैबो बुंनाय जादों । हिन्दु दोहोरोमाव इसोरखौ ब्रह्मा ( सोरजिग्रा ) , बिष्णु ( खांग्रा ) आरो महेश्वर ( लांग्रा एबा सिलिंखार खालामग्रा ) बे मोनथाम महराव दिन्थिदों । ख्रीष्टान दोहोरोमावबो इसोरखौ बिफा इसोर ( God the father ) , फिसा इसोर ( God the son ) आरो गोथार इसोर ( God the Holly spirit ) बे मोनथाम महराव रान्दों । 
 रुंसारी बिहुराम बर'या गिबि बिथायनि खौरांखौ एरै रेबलांदों - बाथौनि गोहोजोंनो सान , हाथरखि , हाराय - हारायसा गासिबो सोमजिदों । बे मुलुगनि मि - जुनार आरो गासैबो जिउ गोनांफोरखौनो बाथौया सोरजिनाय । रेबग्राया सुबुं सोरजिनि जारिमिनखौबो एरै रेबलांदों - - मुलुगआव जिब - जुनारनि अनजिमाया बांनायाव बिसोरखौ दैदेननो बाथौया सासे थान्दै थोनहरो । बियो बाथौनि गोथार सि - ( आत्मा , जीउमा ) बोना जाखांनाइखाय सिव मुं मोनबाय । सिव नुजाजेनना बेराइनाय जायगानि मुङानो सिवबारिया ( द साइबेरिया ) जाबाय । जायनो हा एबा हादरमायाव सिवआ नुजाजेन्नायमोन बे हादरमानि मुङानो आसिया ( दा एशिया ) जाबाय । सिबया बुंनानै हान्जासे मोख्रानि महरखौ गुस्लाइहोना मानसि जाहोबाय । सिवा बुंनानै जाहोनाइखाय बिसोरनि मुङनो सुबुं मुं मोनबाय । सुबुंफोरा सानसे बांनानै आसियानिफ्राय मुलुगनि जेथिंबो गोसारद्लाहै बाय । दोलोसेया एसियानि खोलाहानि हादरमायाव नुजाहैबाय आरो बेनि हाग्रा - बंग्राखौ जाम्फ्रि गाहोबाय । बेनिफ्रायनो बे हादरनि मुङा अ - जाम्फ्रिगा आरो उनथाराव आफ्रिका जाबाय । बे हादरमाया गुदंथारखाय बे थावनिनि मानसिफोरनि मोदोमनि गाबया गोसोम जाबाय । हा नागिरना थाहैनायखाय बिसोरनि मुङबो निग्रिथा जाबाय । उनथाराव बिसोरनो निग्रो मुं मोनबाय । गुबुन दोलोसेया सोनाबहानि रोफो रोफो हा गोनां हादरमा दरसेयाव सौहैबाय । गुवार हावयार गोनां बे हादरमायानो उनाव हा रोफो ( दा इउरोप ) मुं मोनबाय । बे हादरमाया गुसुथारखाय बेनि सुबुंफोरा गुफुर जाबाय । बिसोर हावयाराव थाग्राखाय हावयारसा एबा हारसा बुंजाबाय । हारसानिफ्रायनो आज्र्य जाबाय । जायफोरा एसियाआव थालांबाय बिसोरनि मोदोमनि गाबा गोमो जाबाय ; बे गोमो सुबुंफोरा गोहो गोराथारमोन । बेनिखायनो मुंगोलाउ बुङोमोन । उनाव बेनिफ्राय मंगल जाबाय । 
 निग्रिया , आज्र्य आरो मंगल बे दोलोथाम सुबुङा सानसे दुथांगाला जाजोबना गाज्रि जाजोबबाय । बेखौ नुनानै आफा सिवया गेदेर दै बाना लोमस्रावहोना दुथांफोरखौ फोजोबस्राङो । उनाव गावनो अमा मासेनि महर लाना दै सिंनिफ्राय हाखौ बोखांफिन्ना गोदानै दाफामो । बेनि उनव सिवा आहाम गुरुखौ जाखांहोयो आरो आहाम गुरुनो बाइदि बाइदि गियानफोरखौ फोरोङो । आहाम गुरुया मानसिं सिं गुरुनो फोरोङो । मानसिं सिं गुरुआ एना गुरुनो फोरोङो आरो एना गुरुआ थेना गुरुनो फोरोङो । बिसोरनि फोरोंनाया जादों - बाथौया बान्दोबा ( उजिनाय , हाबा लानाय , सुखु , दुखु आरो थैनाय ) , मानसिं सिं गुरु निया फंबा ( उजिनायखौ खां , देरबोला हाबा ला , सुखुयाव गावखौ दाहगारसार , दुखुयाव गोसो हमथा आरो बोरायोबोला खासावफोरनिफ्राय उदां जा ) आरो सुबुंनि । 