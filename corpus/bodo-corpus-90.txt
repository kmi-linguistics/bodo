गारि भारा होनाय बायदिफोर खालामो । रेष्टुरेन्टआव साहा लोंजाबनो लिङो , नङाब्ला स्तेण्डिं गलाफ्राव पानि पुरि , चप जानो लिङो , चानाचुर जाहोयो । बेबायदियावबो गलिहोनो हायाब्ला सान्नैसो बियो बिसोरखौ गोसो गैयै दिन्थियो , नुनानैबो नुयैबादि खालामफ्लायो । बेबादि खालामब्लाथाय बैसोरो हारसिङै गावबा - गावनो ग्रोब निजोमनि खाथियाव साफिफैफिनो । मानोना ओरैबादि बाथ्रानि बान गावगोन बैसोर हिन्जावफोरा जानायनि - लोंनायनि , उन्दुनायनि गसंनायनि बिनि बाथ्राखौनो सानफ्रांबाय थागोन आरो निजोमनि बाथ्रा फंफ्रोमबो नंमारगौ सान्नानै बिनि खाथियाव गंग्लायहैफिनगोन । बेबादिनो गोबांखौनो गावनि बेन्दोङाव फोनांबोबाय निजोमा । बिमा - बिफाया मिथिदोंब्लाबो जेबो बुंबोफेराखै । सम - सम बिमाया बुंनो नागिरब्लाबो बिफाया होबथाफा होबथाफा खालामबाय थानायनि जाउनाव निजोमा बिमा - बिफानिबो जेबो हेंथा मोनफेरबोयाखिसै । जायनि जाउनाव बेबादि सोलिनाया निजोमनि आखुथाय जालांबाय आरो बियो जिउखौ बिब्दिनो दामारबाय । 
 निजोमनि सान्नायाव - मावनायाव गासैबो थिगयैनो दंमोन । जिउखौ बियो बिब्दिनो गाबगोनां होन्नानै सान्दोंमोन । नाथाय बिनि गाबगोनां जिउआव गाबगैयै खालामदों बिसम्बिया । बिसम्बि बसुमतारिया । बिसम्बि बसुमतारिखौ लोगो मोन्नायनि उनाव नोजोमनि जिउयाव सोलायनाय फैदों । 
 हरखाबै सानसेखालि इन्टारसिटि एक्सप्रेसआव लोगो मोन्दोंमोन निजोमा बिसम्बिखौ । गौहाटीयाव माबा मोनसे खामानि लानानै थांदोंमोन बियो । कामाख्याव जेब्ला न'आव फैफिन्नो इन्टारसिटि एक्सप्रेसआव गाखोनानै खिरखि सेरनि सिटआव जिरायो गारिया खारहां जाबायमोन । गारियाव होंगो -दोंगो मानसि । बेनि