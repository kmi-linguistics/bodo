सुक्ष्म ग्रहफ्रावसो उजिगौमोन जाय ग्रहआव जोंनि बे भुम ग्रहआव थानाय बादि दुखु - जार्ला गैया जानो हागौ । धोरोमसुला पण्डितफ्रा फोथायनानै बुंनो नागिरो दि - बे बुहुमा जिबिफोरनि गंसे जेलखाना बायदि । जाय जिबात्माया बिनि सिगांनि जोनोमाव गाज्रि खामानि मावदोंमोन बेफोर क्षुद्र आत्माफोरखौ बे जों उजिनाय भुम ग्रहआवसो उजिहोहरो । जेलखानायाव थ्रोब गारसन्नानै दिनहरनाय बादि । बे भुम ग्रहआ जोंनि गोरोन्थिफोरनि साजानि जायगा । बे भुमाव थासान्दियावनो जों गावबा गावनि गोसो सिंनि गाज्रि ज्ञानफोरखौ सुस्रांनानै मोजां जाफिन्नो नाजानायनि सम । बे भुमाव थासान्दिआवबो जों गोरोन्थिखौनो मावफिनबाय थायोब्ला अरायबो जों थैलाय - उजिलाय खनले - खनले बे भुमावनो ( जेलखानायावनो ) फैफिनबाय थानांगोन होन्नानै बुङो । जेल सिङाव थानाय समावनो खायफा सिखाव - दथांफ्रा जेल सिङाव थानाय कयेडिफोरनि सायावनो ( गेजेरावनो ) आरोबाव दादागिरि दिन्थिनानै बुद्लाय - सुद्लाय बुथारलायनाय जानाय बादि गोरोन्थिनि उनाव गोरोन्थि मावबाय थानाय बादि जायो । बै जेल सिङाव मानसि बुथारबावग्रा कयेडिया बिब्दि आखल - आखु दिन्थिबाय थायोब्ला आजीबन जेलनिफ्राय गनो रोङै बादि जायो जों मानसिफ्राबो बिब्दि गोरोन्थि मावफ्लाङो । बेनिखायनो धोरोमगुरु पण्डितफ्रा बुंदों - " उथिस्टटः जाग्रत प्राणाय बराण निबोधत । सुरस्यघारा निसिता दरत्यया दुर्गमं पथस्टट करयो बदन्ति । " होन्नानै । बेनि ओंथिया बेनो दि - हे मानसिफोर , सिरि मोनखांदो , सिखारदो , इसोरजों अनजानानै मानसि महर मोन्नो हानायनि इसोरनि बोरखौ बुजिखांनो नाजादो । इसोरखौ मोन्नो हानायनि थाबायनांगौ लामाया जोबोद दुर्गमथार थामहिनबा जोबोद गोब्राबथार । बे लामाया थुंग्रि गंसेनि गोबौ दाहार थिं थाबायनाय बादि एबा दुरुं दोंसेनि दालां लामायाव थाबायनाय बादि खैफोद बहरा खामानि । एसे गोरोन्थियावनो गोबां खैफोद नुजानो हागौ । बेनिखायनो साबधानै थाबायदो होन्नानै बुङो । बेनिखायनो जों माबे खामानिखौ इसोरजों मोजां मोनजागोन बिब्दि खामानिफोरखौ सायखनानै मावलांनो नाजानाया जोंनि सान्नांगौ गोनां खामानि । जोंनि धोरोमगुरु शिबनारायन स्वामीनि थिन्नाय रावआ बेनो दि , जाय खामानिखौ मावयोब्ला मुलुगनि मोजां जानायजों लोगोसे गावनिबो मोजां जायो बिब्दि खामानिफोरखौ जों मावनो नाजानांगौ । नाथाय बे बाथ्राखौनो उलथा फार्से लानानै बुङोब्ला जेरै - " आंनि मोजाङनो बयनिबो मोजां जायो । " बुङोब्ला गोरोन्थि जायो । मानोना बिब्दि रावजों सकाम कर्मनिसो थुलुंगा खांहोयो । जों अरायबो निस्काम खामानिफोरखौसो थुलुंगा होनांगौ । मोन्नो लुबैनाय गोसो आरो खामानिखौ नङा । बे मुलुगाव जेसेबां खामानि मावनाय जायो बेफोराव जेरावबो फिन जाथाय दङ । नाथाय जज्ञ होनायनि गोसोयै जदि खामानिखौ मावनाय जायोब्ला जेबो लुबैफिन्नाय ( स्वार्थ ) गैयालासिनो अब्लासो मावनाय खामानियाव फिन जाथाय ( re action ) गैया जायो । नङाब्ला मोनफ्रोमबो खामानियाव फिन जाथायनि बान्दो थायो । बेनिखायनो भागबत गीतायाव बुंनाय दङ दि जोंहा ( मोजां ) खामानिफोरखौ मावलांनायावल अधिकार दङ । बेनि फिन फिथायखौ मोनजानो ( to enjoy ) लुबैनायखौ माब्लाबाबो दागोसोखां " कर्मन्याबा अधिकारास्ते मा फलेसु कदचन " होन्नानै । बिब्दि खामानि मावब्लासो जोंहा धोरोम जायोनो । जों जाय खामानिफोरखौ मावयो बेफोरनि मादाव बांसिनानो सकाम कर्म । मायाबा निस्काम आरो मायाबा