मोन्दांथिखौ रंजाहोनानै गोजोनहोयो । गोर्बोसिंनिफ्राय मेगनजों मोदै गसरबोनानै गोसोनि दुखु दाहा आरो मैलाफोरखौ सोदांनानै रेजें खालामो । बेनो जादों आरज मेथाइनि गोहो । इंराज खन्थागिरि हेरिक ( Herrick ) आ इसोरखौ मोनदांनो हानायनि माखासे खन्थाइ सोरजिनानै बैफोरखौ Noble Numbers एबा songs of celestial मुं दोन्दोंमोन । श्रीमन्त शंकरदेब आरो माधबदेब सोरजिनाय " बरगीत " खौबो Noble Numbers नि सिरियाव गोग्लैयो होन्ना ड० बानीकान्त काकतीया फोरमायलांदों । बरगीतफोरा गोजौ खान्थि बोसोन आरो इसोर मोन्दांथिनि सायाव रनसायनाय । बेखौनो नायनानै " बैदासि " आरो " सि बिबार माला " बिजाबाव थानाय अारज मेथाइफोरखौबो Noble Numbers नि सिरियाव गोग्लैयो होनजायो । दुखु - दाहा एबा निदान खैफोदनिफ्राय फोन मोननो एबा बारगोनो थाखाय गोदो गोदायनिफ्रायनो इसोरनि खाथियाव आरज गाबनाय हुदाया सोलिबोदों । गोदो गोदायनि बर'फोरनि जानागुरुफोरा बाथौ गुदियाव देंखो होनानै राइसंनाय आबो मोनसे रोखम आरज मेथाइयानो । अदेबानि अजा एबा जानागुरुजों जयै देंखो बोफानानै नखरनि एबा गुबुन मानसिफोरा खननो हानाया हुदा गैयामोन । मानोना बेफोरनि देंखोआ जेथो गोनांमोन । जेरै - आय ' हे - बाथौनि बान्दोआ होन्दों बान्दोबा सिफुंनि गरंआ गरंबा सिजौनि सिरिया सिरिबा थाइगिरनि खंआ खंबा बर'नि फंआ फंबा । मोनसे नोजोर होनो गोनां बाथ्राया जादों बेफोर मेथाइनि मोनफा अन्तरा जोबनायनि उनाव राइजो 1926 माइथायाव ओंखारनांय पद्मश्री मदाराम ब्रह्मनि " बर'नि गुदि सिबसा आरो आरज " बिजाबआनो बर'नि गिबि बाथौ आरज बिजाब । बे बिजाबआव बाथौ आरजजों लोगोसे बाथौनि जोनोम , बाथौनि आसार - खान्थिफोरखौ सलन्थायजों फोरमायनाय दङ । बेनि उनाव ओंखारनाय " गिबि बिथाय " आबो गांसे गोजौ थाखोनि सलन्थायमा बिजाब । ड० मंगलसिं हाजवारीनि " जीउनि मोगथां बिसम्बि आरो आरज " आबो गांसे गोजौ थाखोनि बाथौ आरज बिजाब । 2004 इं माइथायाव उदालगुरी बियाव बाथौ गौथुमआ दिहुन्नाय " बैदासि " मुंनि बाथौ आरज बिजाब ओंखारो । बे बिजाबआव माखासे लिरगिरिनि रनसाइनाय आरज मेथाइखौ ज ' खालामनाय जादों । गासै दं 109 आरज मेथाइजों दिहुनजानाय बे बिजाबआनो बाथौ दोहोरोम गोसारहोनायजों लोगोसे इसोरनि फारसे सुंग्रिहरनाय गोसो मोन्दांथि सोमजिहोनायाव मदद होदों । बेनि उनाव हुग्राजुलि खाथियाव बाथौ गौथुमा " सि बिबार माला " मुं होनानै गांसेबाव बाथौ आरजनि जथायमाला दिहुनो । बेयाव " बैदासि " आव थानाय गासैबो मेथाइखौनो सरजाबनानै गासै दं 164 आरज मेथाइ दङ । बे गांनैबो बिजाबआव थानाय आरज मेथाइफोरखौ Noble Numbers होनजायो आरो बेफोर मेथाइया दुलाराय बाथौ धोरोमारी गौथुमजों - गनायथि मोन्नाय । गावखौनो इसोरनि खाथियाव गथायनाय । आरज - आफ़ा , नों नङाबोला जोहालाय राहा गैया