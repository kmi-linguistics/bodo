मोनो बिनो माइ होन्दोनि माइरं दांनो मोना । अखंआवबो न'नि बिगोमा एबा सोद्रोमानि अनगा हाबनो मोनामोन गोदोनि दिना । खफ्राराव मानसि दुमसि जिरायनाय एबा थानो होनाय जायोमोन । फैथा , सेन्देल , जुथा गान्ना हबनो हायिनिफ्राय बे खथाया रोखा जायोदि इसिंआ गोथार थावनि । माइनाव बुरैनि मोदाइजोनि थाग्रा जायगा , जेराव बिमा माइनावआ माइ बाख्रियाव आलो गोजोनै जायगा लाना नख'रनि बिगोमा महरै नेबाय थायो । नमा न ' सेरावनो सानजा फारसे बख्रि थानायलाय दै खालाइ , आसुदै गारनो मोना । बाथौनि सोरगिदिं खालाय दैफोन गारोब्ला नख'रनि माइनावआ रागा जोङो , माइनाव खारो होन्ना साननाय जायोमोन । दाबो बे बोसोनखौ मानिना सोलियो । गोथार बाथौ गुदियाव फुं - मोनाबिलि जेवारि फोजोंना , बिबार बाउना नख'रनि , गामि एबा नोगोर एबा जायगानि सुबुं समाजनि गाहामनि थाखाय अनलायनाय सहायनाय फोथारनाय आरो खौसेनि थाखायव बोराइ बाथौ अबंलाउरि , आनानग'साइ बिनान ग'साइ सोरजिगिरि , अबंगसाइ एबा इसोरनि खाथियाव आर'ज गाबनाय जायो । गेदेरा उन्दैनो अन्नाइ , बोर , थुलुंगा , उन्दैया गेदेरनो सिबिनाय , खुलुमनाय बाउनाय गेजेरजों गावजोंगाव सोमोन्दोखौ गोख्रों आरो जुगामि खालामो । न ' नागारना गुबुन गुबुन दाबसे जायगायाव थांनायनि सिगां न ' बिगुमा एबा सोद्रोमाया बाथौआव खुलुमना थांनायनि खान्थि दं । गोदो गादाय दैमा - दैसा बारना दाबसे जायगायाव थांब्ला एबा मैहुर खालामनो आरो नाहा - मैहा थांब्ला गय जरा , फाथै जरा बाउना थामहिनबा हा , दै , अर , सान अख्रांनि बिगुमा बोराइ बाथौखौ खुलुमनानैसो जुरिजेन्नायमोन बेनिफ्राय मोनसे खोथाया रोखा जायोदि बाथौ दोहोरोमा न'बेंगिरि रैखागिरि आरो दैदेनगिरि महरै बिबान रुजुनबोदों । नख'राव सोरबा सोद्रोमाया लोमजानाय - साजानाय जायोब्ला बाथौ गुदियाव अजा एबा बाइलुं आरो दौरिया रायसंना दाय - फोदो , गेना - गोरोन्थिनि थाखाय गाबख'ना लायो । इयुनाव मोजाङै मोजां फाव फुजा होना नख'रखौ फोसाबना फाहामना लानायनि समायखिरा फोरमायजायो । बेरामा होमब्ला बोथोर सफैनाय लोगो लोगो खिरा फोरनायखौ लाखिनो थाखाय फुजा होनाय आरो नख'र फोसाबनाय हाबाखौ मावफुंनाय जायो । गोदोनि दिनाव डिस्पेनसारि , हस्पिताल एबा डाक्तारखाना गैयि समावबो बर ' समाजनि सुबुङा बे राहाजों इसोर एबा बोराइ बाथौखौ खुलुमनाय , फुजिनाय आरो सिबिनायनि गेजेरजों नख'र बेंदोंमोन । दासिमबो गोबां गामि गफायाव बे बायदिनो बिसि–फिसा ग्रें - ग्रें आलो गोजोन आरो रुजु - रुमुयै राइजो जागासिनो दं । बबेखानि खाथि खालायाव हस्पिताल , डिस्पेनसारि , डाक्तारकाना थायोब्लाबो बाथौ गुदियाव जेवारि सावना गाबख'नाय फुजिनाय खान्थिया जोबलाङाखै । बरं मुलि जानायजों लोगोसे अबंलाउरिनि सेराव गावखौ बाउनाय , आर'ज खालामनाय , फुजिनाय सिबिनाया गोख्रोङै आरो अराय सम सोलिनाया बेखौनो फोरमान होना दिन्थिनाय जायोदि डाक्तार एबा अजा कबिराजनि मुलिनि अनगायैबो अबं ग'साइनि सेराव गावखौ बाउनाय हुदा खालामनाया गावलि नख'रनि आरो बयनिबो थाखाय गोनांथार नख'रनि सुबुं सोद्रोमाल ' नङा बेनि अनगायैबो मोसौ , मैसो , दाउ , बोर्मा , अमा , फारौनि गाहामनि थाखाय बेराम आजार फाहामनायनि थाखाय , एरनाय एबा बांनायनि थाखाय बाथौ बारियाव फाव फुजा होनाय जायो । बेनि अनगायैबो नख'रनि मोसौ - मैसो , बोर्मा एबा फिसिनाय जुनाद दाउ गोमायोब्ला बाथौ गुदियाव गाबख'नानै मोनफिननायनि थाखाय आरो न'लाफिननायनि थाखाय गाबख'नाय एबा आर'ज खालामनाय जायो । गोबां समाव बेफोर थांखि मिजिं आरो हाबाफारिया जाफुंमारोब्ला बोराइ बाथौ एबा माखासे सिबिजाथाव