गोजौ थाखोनि आरो मान गोनां । आरो मोनथाम हाबाया समाजनि गेजेराव गोजौ मान गैयाब्लाबो समाजा गनाइथि होनो हानाइनि नेम दं । हाबा गोमोन : - हाबा गोमोन खान्थिया सेंग्रानि न'खर आरो सिख्लानि नखरनि गेजेराव बिबान बान्नानै गियाथिनि गेजेराव गयखाउलाइनानै थांलाइ फैलाइ खान्थिनि गेजेरजों हाबा फोरबो खुंनाइ खान्थिखौनो हाबा गोमोन खान्थि बुंनाय जायो । नाथाइ गोदो - गोदाइ बर ' समाजाव हाबा गोमोन खान्थिखौ जाफुंसार होनो गोनां जायोब्ला बोसोर सेनिफ्राइ बोसोर बा सिम दरा - खैनानि बिगोमाया बिबान बान्नानै गय खाउहैनांगौमोन । दरा हान्जाया खैना नखराव आगान हैजेनब्ला जाइखि जाया मोनसे बेसाद ( जेरै– गय बान्था / खोरोन्दि गय बिदां फालि ) फोर लाखिनानै फालिजों मोजांयै जुनानै नखरनि इसिं एबा बाख्रियाव आलाइनानै दोनोमोन । जेब्लासिम हाबानि खालार बार थि खालामनाय जाया बि दिनसिम आलाइनाय महराव नुनो मोनोमोन । आबादथिलि दिखांनायनि उनाव मागी , फागुन दानाव हाबा फोरबो खुंनाया बर'फोरनि शालाइ बिजौआव नांथाबनाइ दान मोन । जेबोला हाबा फोरबोखौ खुंनाय जायोमोन अब्लानो जुनानै दोननाइ थफ्लाखौ खेउनानै राइजोनि गेजेराव गामिनि बोराइया बेखेवनानै होयोमोन । बिनि इयुनाव बाथौनि गुदियाव हाबानि मोन्थोर आवराइनाइ जायोमोन । बिबादि खान्थिखौ हाबा गोमोन बुंनाय जायो ।