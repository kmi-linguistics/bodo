हाबजानाय दुलदां उदैया गाहाय गोजौ जाबाय थादों । दुलदां उदैनि आखिथिं अहेब सेराव बेन्दों लागायनाय गंसे बिजि सुदों बेन्दोंजों उदैनिफ्राय दै ओंखारना हायाव फजना दोननाय बटलाव दैया जमा जाहै दों । साखाथियाव सानै हिनजाव मानसि जिरायना दं दरसि मोखाङै । सोंनानै मिथिबाय हिनजाव सानैनि सासेया बेरामिनि बिसि आरो गुबुना बिनानाव । नखराव दं फरायफुनाय गथ साथाम । बिसोरनि थांना थानायनि राहाया आबाद । बेराम नायनायाव हायाबो बन्दकयाव थांबाय । बन्दकनि रांजोंबो सोखानो हायैलाय दा हाखौबो खावसे फाननो गोनांजाबाय । अब्ला बिसोरनि इयुना मा जागोन ? फरायफुनाय गथ - गथायफोरा . . . ? 
 आं सल ' लिरग्राखाय गोबाङानो साननो हागौदि - अां सानबोलावरिजों दोंसे सल ' साजायना लिरदों । नाथाय बियो सल ' नङा – बर'फोरनि बेलायाव जाफ्लायनाय मोनसे गोथां सावगारि । सोरबा फोरोंगिरि , आबादारि , अफिसार , फालांगिरिफोराबो समजों लोगोसे जौनि बोलि जाबोनांदों । हरखाब थैनायखौ गोबाना लानो गोनां जादों । 70 जौखोन्दो बर'फोरा थोंजों एबा खेंसालियायै जौजों थैयो । बोसोराव से रोजा । 
 गोरों गोराफोरा बुङो - थांनानै थानो थाखाय जा , जानो थाखाय थांनानै दाथा । नाथाय जोंनि समाजाव ओरैबायदि एग्रे - बेग्रे मानसिफोर दं - जायफोर जानो थाखायसो थांना थायो । बेखायनो सानफ्रोमबो ना बेदर जौ नांगौ जायो । जानाय लोंनायखौनो जीउनि देरसिन खामानि सानना लायो । नआव सानफ्रोमबो जासे लोंसे खालामनानैबो गावनि खामानि खहा खालामना गुबुन गुबुन जानाय लोंनायनि हाबाफारिफोराव मुखुब जाना थायो । बेखायनो बेदर आखाय दंब्ला जोंनि मेल मिथिंया सुबुंनि बाना जायो आरो गैयाब्ला गेसें जायो नङाना ? समाजाव ओरैबायदि मानसिफोराबो खम