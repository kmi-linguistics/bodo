बेखौ खुलुमनानै बारनानै ससे फैबावब्ला फांसे गिदिद बिफांआनो बाइसिन्नानै थालायबाय । बोराइ बाथौनि दहाय लानानै जों बेखौबो बारनानै फैनानै 8 नं लावपानि उल्टापानिनि ग'र लामायाव सौफैनायसै । लामायाव सौफैनानै दानिया जों माब्रै एसे गोजान लामाखौ थाबायनानै फैबावनो होन्नानै सानलायबाय थानाय समावनो गंसे खालि ट्राक मोन्नानै बेजोंनो जों नख'रसिम गाहामै गाहाम सौफैनायसै । 
 थामथि बिदिन्थि : बर'लेण्ड सोमावसारनाय समाव जों बिदिनो धलमारा हाजोआवबो हारिनि सोमावसारनाय उथ्रिसारनायनि मोजां राहा मोजां फिथाइ मोन्नायनि थाखाय जैग'नि गेजेरजों बोराइ बाथौनाव आर'ज गाबहैदोंमोन । नैथि खेबाव जैग ' हैनानै सिबिनो थांब्ला गाहायनि मोनसे दैमु निजिराखौ रान्नानै बाला स्राव नुहैयो । गिबि खेबाव थांब्ला बे दैमु निजिराआव आथिं आखाइ सुनानै नांगौ दैखौ लानानै हाजो गोजौआव फुजाखौ हैनाय जादोंमोन । दानिया मा खालामलायखो ? बे दैमुदै निजिराआव जोंनि सिबियारिफ्रा गय फाथै ज'रा , बिबार बावनानै बोराइ बाथौ आरो बिमा गांगानाव ( गंगा ) आर'ज गाबनायसै जाहाथे बे दैमु निजिराखौ बोहैहोफिनो । जोंनि बाथौ सिबियारिफ्रा गुबुननिफ्राय दै लानानै फुजा होनानै फैफिनब्ला नुफैबाय सिगांनि बाला स्राव नुजानायनि जायगायाव दैमु दै निजिराया जिरि जिरि बोहैबाय थादों । थांनाय सिबियारिफ्रा बेव बयबो खुलुमनानै फैनायसै । बे जाथाया जोबोत गोमोथाव आरो गोसोआव नांथाव जादोंमोन । बेखौ थारैनो बोराइ बाथौ आरो बिमा गांगानि अन्नायनि मोनसे बिदिन्थि होन्नानै जों सान्नानै लादों । बे जाथायखौ सान्दो बावदियाआ सेरजा दामै दामै सुवासुथियाव दैसा रानज्रिंनायखौ बोराइ बाथौ , बिमा गांगानाव आर'ज गाबै गाबै दैसाखौ रि रि बोहैहोफिन्नाय सल'जों रुजुनो हायो । 
 बोराइ बाथौनि अन्नायनि बिदिन्थिया गोबां दंबावोब्लाबो बेवहायनो फोजोबथ'नाय जाबाय ।