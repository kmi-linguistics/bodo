मानसि गोरोन्थिनि थाखाय निमाहा होनायानो जादों मानसिनि गेदेर गुन । जों मानसिजों मानसि अनलायनांगौ आरो मानसिनि थाखाय मोजां खामानि मावनानै हेफाजाब होनानै खैफोदनिफ्राय रैखा खालामनो नांगौ । माखासे सुबुं दं बिसोरो गुबुननि मोजां - गाज्रिखौल ' नुग्रोयो आरो गुबुननि गाज्रिखौल ' बांसिन गोखै नुग्रोयो । मानसियानो बयनिख्रुइ सियानसिन जिब आरो बयनिख्रुइ गाज्रिसिन जिब । गावनिमानसिनि राव , फाव आरो खामानिआनो गावनि सिनायथिखौ होयो । मोजां आखुब्ला मोजां , गाज्रि आखुब्ला गाज्रि सिनायथि मोनो । 
 आथिखालाव मानसिनि मावनाय - दांनाय , थानाय - जानाय , बाथ्रा खोथा बुंनाय , हान्जा - मेला , सोलोंथाय , फोनांजाब राहा , बायदि - बायदि बेफोर बोसोरै बोसोर सोलिगासिनो दं । बेफोरनि गुदिआनो जादों बिगियाननि जौगानायनि थाखाय जादों । नाथाय मोनसे खोथाखौ साननानै नायजायो बे मानसिनो सानस्रिनि दिहुननो हानाय गोहोखौ बबेनिफ्राय मोनखो आरो सोर होखो । जानो हागौ बेनि गुदि गैयाब्ला बिजौआ थाना थाया होननाय फंसे खोथा दं । बेखायनो बयनिबो जेनिबो गुदि दैदेनगिरि बोसोनगिरि दं होननानै जों फोथायो । बेखायनो जों बयनिबो देरसिन गुदिखौ सिबिनांगौ आरो गोसोखांनो गोनां जायो । दिनैसिम बिगियाना फोरमान होदोंब्लाबो मुलुगनि सोरजिनि गुदि मायाखौ हमदांसनो हायाखै आरो हानायबो नङा बेयाव माबा मोनसे गोहोनि गुदि दं । 
 अां मोनसे खोथा बुंनो सान्दों - " इसोरनि मुङै दान हो , निखावरिनो दान हो आरो बेनि थाखाय नोंनि गोसो देहा - मोदोम बावनानै एनगारसार " । नों जुदि गोसोखौ मोजां खामानि एबा बायदि खामानि मावनानै गोजोननायजों लोगोसे खमैबो सानसेआव खेबसेब्लाबो मोनसे नङा मोनसे नोंनि बाथ्रा खोथाजोंनो जा , रां - रुफाजोंनो जा एबा खामानि दामानिजोंनो जा गुबुनखौ हेफाजाब होनो हानाया जोबोद गेदेर खामानि होनना बुंनाय जादों । इसेरखौ सिबिनो थाखाय , इसारखौ मोननो थाखाय खालि नांगौ नोंनि गोग्गो - गोथार देहा गोसो - गोरबो । मानोना इसोरआ जेरावबो थायो जेनिफ्राइबो नों गाबज्रिनो हायो आरो मोननो हायो । आंनि मोनसे साननाय नों जुदि हायोब्ला मोनसे खामानि मावनो हायो - गुबुन सुबुंनि गोसो , देहाखौ मोजां राव , फाव आरो खामानिजों जेबो दुखु होबालासिनो गोजोन होनो हानाया गेदेर गुन । बेखायनो नोंनि दुखुखौ गुबुननि सिगाङाव फोरमायनानै गुबुनखौ हायोब्ला दुखु दाहो नों एसे साननानै नाय । 
 जों बयबो मिथिगौ नाथाय मिथिनानैबो जों खामानि मावनो नायगिरा बेनी जोंनि गेदेर गोरोन्थि । अां फंसे खोथा बुंनो नायगिरदों - " इसोरखौ फाननानै दाजा , इसोरखौ बायनानै जा " माखासे सुबुं दं बिसोरो थार गोसोजों इसोरखौ सिबिया बिसोरो इसोरखौ सिबिनाय आरो इसोरनि मुङै रां - रुफा खामायनो सिखोमानानै जायो । नाथाय बेनि थार फिथायखौ सानसे समाव गावनो गाव मोनो । इसोरआ जेब्लाबो सैथो , थार लामा आरो जाफुंसारनायनि गुदि लामा । बेनिखायनो जों जेसेबां हायो एसेबां इसोरनि मुङै दुखु - दाहा आरो खष्ट खालामनानै दान होनो नांगौ । जोङो गावनिखौल ' नोजोर होनानै खामानि मावनो सानो नाथाय गुबुननिखौ साना । नोंबो थांना था , अांबो थांना थागोन , नोंखौबो थांना थानो होगोन , आंखौबो थांना थानो हो । जों बयबो खौसेयै गोरोब लायनानै सासे इसोरनि फिसा महरै बे मायाथिलिआव थांनानै थानांगोन - संसार जानांगोन । बेखायनो गावखौ दैदेननो थाखाय आरो गुबुनखौ दैदेननो थाखाय जोंनो बयजोबो सोरजिगिरिनि थार अननाय आरो फोथायनायनि थार गियानखौ नांगौ आरो बेनो जोंखौ सैथो , थार लामा आरो जाफुंसारनायजों सौहैहोगोन ।