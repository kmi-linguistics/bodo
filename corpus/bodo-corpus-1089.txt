जेरावबो गासैबो समाव थाफायो होन्ना सान्नो नांगौ । जिउनि सानफ्रोमनिबो जेंना जेथोफोरखौ गसाइजों साभाबिक भाबै सावरायनांगौ आर'जनि गेजेरजों । अबं गसाइआ गावजों अराय लोगोसे थाफायो होन्ना सान्नाया सासे सुबुंनि सांग्रां आरो गोहैलो सान्नायखौ जावरिखां होनो हागौ । गावनि जिउखौनो आर'जनि जोहै गसाइनो होनो नाजानांगौ । थाबायनायाव , गारि मटर सालायनायाव , मावनाय - दांनाय , जायखि जाया थासारियावनो गसाइखौ गोसोखांनांगौ , आर'ज गाबनांगौ । सासे मानसिया आन्थु खेरायनानै आर'ज गाब्लाल ' आर'ज गाबनाय जाया । गोसो सिङाव आवरायनानैबो आर'ज गाबनो हायो - " हे गसाइ , बे सोमोन्दै आं मा खालामनो ? " नङाब्ला " गसाइ , बेनि सोमोन्दै आंनो गोदान साननाय गोहो हरदो ? " बेफोर बाइदि मुंखनानैबो सासे मानसिया अबं गसाइखौ आरज गाबनो हागौ आरो गावनि गोसोखौ गसाइनि बाहागोसे होन्ना सान्ना लानो हायो । गसाइआ गावनि गोसोखौ जाबाइदि सालायो बिब्दिनो नागारना होनो नाजानांगौ । सोरजिथायारि आर'जनि नैथि राहायानो जादों सावगारियारि महर होनाय । बेसातारि बिगियान ( Physics ) नि गुदि बाथ्रायानो जादों खारथाय । गोसो बिगियान ( Psychology ) नि गुदि बाथ्रा जाबाय मोथाङाव जाफुं होनो हानाय सानफुंनाय । दावगानो हागोन होन्ना सान्ना लानाय सासे गथ'आ इसेयैब्लाबो दावगाखायो । फारसेथिं जायफोरा दावगानो हानाय नङा होन्ना सान्ना लायो बिसोर फेलें जाखायो । दावगानाय एबा फेलें जानायखौ गोसो सिङाव सान्ना लाबाय थायोब्ला बेनो थार बा मोगथां महर लायो । ओंखायनो दावगागोनखौ मिजिंक लानानै गसाइनि सेराव आर'ज