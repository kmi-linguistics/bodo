14 ) रां - खान्थि आरो सोलोंथाइ जौगाहोनायनि राहा लानाय : - बाथौ सिबियारिनि गेजेराव बाथौ दोहोरोमखौ गोजोंरै आरो दिदोमै फोथांना लाखिनो थाखाय रांखांन्थि आरो सोलोंथाइ बिथिङाव जौगाहोनायनि राहा लानांगोन । बाथौ दोहोरोमनि गेजोरजों गावखौ मोन्दांनाय , गुबुनखौ मिथिनो नाजानाय , अन्नाइ , सहाइनाय , फोथाइनाय बाइदि गियान आरो गुन आर्जिना गावनो गाव आथिङाव गसंनो सोलोंनाय आरो हादरजों लोगोसे दुलाराइ सुबुं समाजनि जौगानायनि थाखाय गावखौ बाउनो थियारि जानो हानाय बिद्याखौबो सोलोंनो हानांगोन । जाइगा जाइगा बाथौ मिसन आरो बाथौ आश्रम गाइसंना बाथौ सानथौ , थाथौ , बोसोन , दोहोरोम खान्थिफोरखौ फोरोंनायजों लोगोसे आश्रम आरो मिसननि नेमखान्थि मानिना आब्रु आरो साखोन - सिखोनै जिउ दैदेन्नाय , समनि बेसेन बुजिनाय , हाबा हारिमु ( work culture ) नि फोरोंथाय लानाय आरो बुथुमनाय आश्रम एबा मिसनावनो बिफां - बिबार गाइनाय , फिथाइ - सामथाइनि जोथोन लानाय , फुख्रियाव ना फिनाय , आबाद मावनो सोलोंनाय , एम्ब्राइदारि एबा आगर सुनो , हि , सुनो सोलोंनाय बाइदि हाबा हारिमु सोलोंना आरो रोंखा - राखा , आखा - फाखा जानानै इयुनाव गावनि जिउ दैदेननायनि राहा लानो हानांगोन । लोगोसे बिसोरनिफ्राइनो सोलोंथाइ आरो रांखान्थि जौगाहोनायाव बाहान्दारि होनो हानांगोन । बेफोर बिद्या बुथुमनायनि गेजेरजों ' हाबाआनो दोहोरोम ' एबा ' हाबा मावनायानो दोहोरोम सिबिनाय ' गियानखौबो सोलोंना आरो मावना दिन्थिनांगोन । नख'राव आरो सोलोंसालि एबा मिसन आरो आश्रमाव सोलोंथाइनि गाहाम थासारि दानानै , गावनो सासे मावथि सुबुंनि नेरसोन दिन्थिना रांखान्थि आरो सोलोंथाइ जौगाहोनायाव मैखोम बाहागो लानांगोन साफ्रोमबो बाथौ सिबियारिआ ।