माइहेन्दो दोनोमोन माइहेन्दोनिफ्राय ननि गाहायफ्रासो माइरं हानोमोन । माइरं हाननाय समाव खेरखायाव माइरं हाननायनि उनाव आखि आखाइजों आथुमसे नङाब्ला आथुमनै दोनहर फिननाय हुदा दंमोन । बेनि ओंथिया बेनोमोनदि , बे आथुमसे माइरंनि ओंखामखौ ओरैनोसो आद्रियै गारनाय जागौमोन । बेनि खायनो बेनि सिगांनो बेखौ बोखानानै माइ हेन्दोआव दोनबो फिननाय हुदा खालामबोदों । बेफोरनि गेजेरजों जों रांखान्थियारि बिथिङाव बर'आइजोफ्रादि बेसेबां सांग्रांमोन बेखौ हमदां हायो । बे आखुवाबो एबा हुदायाबो रांखान्थि संस्कारनि लामा होननानै जों बुंनांगोन । 
 गोजौआव सावराय बोनायनि अनगायैबो जों गोबांथार दोहोरोमनि गेजेरजों संस्कार लाबोनाय नुनो मोनबावो । बेखायनो जों बुंनांगोन दोहोरोमजों सुबुं संस्कारनि सोमोन्दोआ जोबोद गोथौ आरो गुवार । बेखायनो जों गावारि संस्कारखौ फोसाब ग्रोनायाव गोसो होग्रोनायजों लोगोसे नखरारि , गामियारि , ओनसोलारि , रांखान्थियारि , समाजारि संस्कारनि गेजेरजों फोराबनो बयबो नाजायोब्ला , गाव , नखर , गामि , ओनसोल , हादोद आरो मुलुगाव गोजोन फैगोनखौ मिजिं थिनो हायो ।