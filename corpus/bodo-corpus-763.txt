खुलुमनाय , सिबिनाय , फालिनाय , मानिनाय आरो फुजिनाय खान्थि , नेम , आसार , बोसोन , दोहोरोमनि खान्थि आर'जनि सोमोन्दै गोबां लिरगिरि , खन्थाइगिरि आरो मेथाइगिरिआ गोबां थुनलाइ सोरजिलांबाय आरो गोदान थुनलाइ सोरजिगासिनो दं । बाथौ सान्स्रि सानथौ थाथौखौबो लानानै बिहुराम बर'आ " गिबि बिथाय " मुंनि गांसे खन्थाइमा फोसावदोंमोन । बुंनो थाङोब्ला आथिखाल दुलाराइ बाथौ दोहोरोमारि गौथुमनि सान्नाय हनाय , सानथौ , थांखि आरो नोजोरजों गोरोबजोबाब्लानो बिहुराम बर'नि " गिबि बिथाय " आ गांसे गोजौ थाखोनि बिजाब आरो बाथौ दोहोरोमनि गोजों नेर्सोन बाथौ दोहोरोमनि सानस्रि , नोजोर आरो थांखि लानानै गोबां लिरगिरि सानथौगिरिआ गुबुन गुबुन बिजाब सोरजिनानै बिहोमा होबोदों । बेफोर जादों जयनारायण बसुमतारीनि 'बाथौ धोरोम बिजाब' , धुमाराम बसुमतारीनि 'बाथौ धर्म आरो बर'संस्कृति' , लबिन बर आरो उद्धब मोसाहारिनि ' खेराइ मोसानाइनि सानथौ' , रुपनाथ बसुमतारि आरो मंगलसिं हाज'वारीनि सुजुनायाव नुजानाय " बानदोबा बाथौ " , मंगलसिं हाज'वारीनि " बाथौ आर'ज " सारदा प्रसाद मसाहारीनि " बा ग'साइ " , बसिराम बसुमतारीनि " बाथौ सोलेर सान्थौ " , हरेस्वर मसाहारिनि " बाथौ मुं थाथौ " , भारत बर ' आरो धनुराम बर ' सुजुनायाव नुजानाय " गोथार मैखुन " , काणीनाथ सोरगियारिनि " बाथौ आर'ज मेथाइ " , क'क्राझार जिल्ला बाथौ दोहोरोमारि गौथुमनि " बाथौ बिखान्थि " दरं जिला बाथौ दोहोरोम गौथुमनिफ्राय नुजानाय " सिफुं " , " माइनाव " , लाइसिनि गेजेरजों बाथौ दोहोरोम आरो बर ' राव थुनलाइआव बिहोमा होदों । बेनि अनगायैबो कान्तेस्वर बरगयारि , बानेस्वर बसुमतारी , मथुर बसुमतारी , हिरण डेकानार्जी , भारत बर' , भुपेन नार्जारी , रन ' कुमार बसुमतारी , दालसिं बसुमतारी , मन्टुराम मोसाहारी , ड० कामेश्वर ब्रह्म , ड० अनिल बर' , उत्तम चन्द्र खेरकाटारि , बसन्त स्वरगियारि , धरणीधर औवारि , सर्बेस्वर बसुमतारी , मनेस्वर बसुमतारी , रणजीत कुमार बरगयारी , नीलचरण मोसाहारि , महेश्वर बसुमतारी ( 'बाथौ बोराइ' ) बाथौ दोहोरोमजों सोमोन्दो थानाय रायथाइ , खन्थाइ मेथाइ लिरना आरो सुजुना बर ' राव - थुनलाइजों लोगोसे बर ' समाजनो बिहोमा होदों आरो समाज जौगानायाव हेफाजाब होदों । हारिमु जौगानायाव बाथौ दोहोरोमनि बिहोमा– बर ' हारिमुनि गुदि बिथांआनो बाथौ दोहोरोम होन्ना बुंब्लाबो बुंद्रायनाय जाया । रोजा रोजा बोसोरनि सिगांनिफ्रायनो बर'फोरा बाथौ दोहोरोम खान्थि , बोसोन खान्थि , आसार लानानै जीउ दैदेनबोदोंमोन एबा थांनानै थाबोदोंमोन । संसारनि सुखु - दुखु , खैदां - खैफोद , गांनाय - उखैनाय , देरहानाय - जेन्नायनि रोंग'थि लानानै मेथाइ , खन्थाइ रनसाइना खननाय मोसानाय हारिमु सिबिनायनि लामा लादोंमोन आरो दाबो लागासिनो दं । बर ' हारिमुनि दामनाय - देनाय , खननाय - मोसानाय फोराव दिन्थिनायनि बेगर फेजेन्नाय जायो बोराइ बाथौ आरो गुबुन गुबुन मोदाइ - मोदाइजो , बाथौ गुरुफोररखौ फुजिनायनिफ्राय । खेराइआव अजा , दौरि , दौदिनि , खाम दामग्रा , मोसाफाग्रानि फोराव फेसन मोसानायनिफ्राय फावथाय , खन्थाइ , सल' , सल'मा , रायथाइ बिजिरनायनि जोनोम मोनदों । खेराइनि बाइदि खिसिम मोसानायनि गुबुन गुबुन सानथौ , थाथौ , नेमखान्थिनि गेजेरजों बोराइ बाथौ आरो मोदाइ - मोदाइजोफोरखौ गोजोन होनाय आरो बिथांमोननि बोर मागिनाय जायो । बेनि गेजेरजों बाथौ दोहोरोमनि सानथौ , सानस्रि , थाथौखौबो फोलायना होनाय जायो । बाथौ दोहोरोमनि गुमुर , बोराइ बाथौनि गोहो , बोलो , बोर मागिनायनि नेर्सोन दिन्थिना बाथौ