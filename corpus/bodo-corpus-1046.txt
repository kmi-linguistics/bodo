हाबा जानांगौ । सिगांयाव बुंबोनाय माखासे बाथौ दोहोरोमारि आसारनि बादि ( ABRU ) दुलाराइ बाथौ दोहोरोमारियाव अजा आरो ओलोंगिखांनाय गैया । अजा दौरि आरो दौदिनिनि गेजेराव दा ABRU नाव दौरिनि हाबाल ' थाबाय । बिखाइनो दौरिनि गोथारथि आरो मावनाय - दांनाय , बुंनाय थाबायनाय जानाय - लोंनाय जेरावबो थि जानाया गाहामसै । गामियाव सुवा - सुथि फोथारनाय , बेमार आजार जाब्ला फाहामनाय , राहा होनाय , सुबुंखौ दोहोरोमनि फारसिं सान्नो खाबु होनाय बिथिंयाव दौरिफोरा हाबा मावनो ओंखारनाय सम जाबाय । मोनफ्रोमबो गामियाव गोथार दौरिनि राहा खालामनान दोन्नांगौ जाहाथे नांगौ समाव राइजोखौ मदद खालामनो हायो । गामियाव थानाय दौरिफ्रा सिगांयाव मावनाय अजानि हाबाखौ मावनायनि अनगायैबो हाफथायाव खमैब्लाबो खेबसे जथुमनान आर'जनि राहा थानाया गाहाम । बे बिथिंयाव दौरिफ्रा राइजो राजाखौ गावनि सुबुंथि गोहोजों दोहोरोम आर'जयाव गोसो बोबोनो नाजानांगौ । गोजौयाव मुंखबोनाय सिबिनाय आखु आदब आरो आसार - खान्थिखौ थार आरो थि थियै दौरिफ्रा फालिनो नाजानांगौ । दौरिफ्रा मानिजाथाव , फोथायजाथाव , सिबिजाथाव जानांगौ आरो बिनिखाइनो दौरिफ्रा दौरिनि गुनखौ सोलोंनान लानांगोन । बाथौ दोहोरोम लाखिग्रानि गेजेराव दौरिफ्रानो गाहाय जाबायब्ला बिसोरो जानाय लोंनायाव होबथानाय ( Control ) आ गाहाम जेरै जाद्ला - लोंद्ला खालामनाय गोनांयै फेग्रा बेसादखौ लायैयानो गाहाम । दौरिफ्रा हागौमानि संसार बिसिफिसा न बांनि फारसिं माया गैयै जानाया गाहाम । आथिखाल बे बिथिंयाव बे रोखोमनि दौरि मोना जानो हागौ उनाव फोरोंथाय एबा बैबादि जाइफोरा संसारनि फारसिं ( तामसिक रोखोमनि ) गोसो गैयैखौ गोनांयै दौरि हाबायाव थिसननो हायोब्ला गाहाम ।