बोखारनो आरो सोदांनो नाजानांसिगौ । बाथौ दोहोरोमनि गुबै सान्थौ गियानखौ सोलोंनानै बाथौ बिथायाव जायगा लाबोनाय थामजिथाम कौटि मोदाय दावदायफोरनो बोलि बाउनाय , जौ बाउनाय हुदाफोरखौ जों नागारनो नाजानाया गोनांसै । नङाब्ला बर ' हारिमुनि आसार खान्थिजों बुंफबनाय गुदि दोहोरोमनि सिनायथिया गोमोर लांसिगोन । आथिखालाव जों बाथौ दोहोरोमारिफोरनि गेजेरावनो गोबां बाथौ थानायखौ नुनो मोनो जेरै - जांख्राव बाथौ , रुपामनि बाथौ , बिबार बाथौ , बोलि बाथौ , सिब बाथौ , दिब्यबानि बाथौ बाइदि बाइदि । गाहायै बाथौनि सानथौखौ हा , दै , बार , सान ( अर ) आरो अख्रांनि गुमुरखौ लानानै बिजिरोब्लाबो बैफोर बाथौफोरनि सानथौ बिजिरनाय आरो बाउनाय सिबिनाय आसारखान्थिफोरा गावजों गाव गोरोबज्लाया । बेराफारसेथिं बाथौ सान्थौनि स्रिष्ति मोन्थोर , आहाम , ओं , ह्रिं , ख्लिं , फोद , से , बे सोदोबनि बाहायथि आरो बाथौनि बान्दोबा बान्दो , सिजौनि सिरि सिरिबा , सिफुंना गुरु गुरुंबा , थाइगिरनि खङा खंबा , बर'नि आसारा मोनबा बेफोरनि ओंथि बिजिरनाय लोगोसे फोरबो फालिनाय फोरखौनो गोरोबज्लायैखौ आथिखालाव नुनो मोन्दों । बाथौआरिफोरनि गेजेरावनो गावजों गाव दोहोरोम खान्थिनि बेले बेजेनि फारसे बेफोरबादि बेले बेजेखौ नुनानैनो गुबुन दोहोरोमआरिफोरा जोंनि गोबां सुबुंखौ गावसोरनि दोहोरोमाव गोनां खोमसि फोथायहोनायनि असिला लानानै गावसोरनि दोहोरोमाव बारस्लाय होलांगासिनो दङ । बेयो जोंनि बर ' हारिनि थाखाय दुखु नांथाव । बेखायनो दोहोरोमआव खोमसि फोथायनाय खान्थिखौ मोजाङै नायबिजिरनानै दोहोरोम बारस्लायनाय जेंनाखौ होबथानो आरो गावनि गुदिदोहोरोमखौ सोदांना फोथांना लाखिनो थाखाय जोंनि मोनफ्रोमबो हान्जानि थाखोनि गोरों गोरा सुबुंफोरा आवगायबोनाया आथिखालाव गोनांथारसै ।