नाङै नाङै बै समावबो रायजो खुंबोनांदोंमोन । जिथाम जौथायावबो आहमफोरा कामरुप रायजोयाव हाबफैनानै बर'फोरखौ गाहाय फैलाव होयेन हानिफ्राय नारट्रोदना सोलो - आरो बोलोजों गादबना दोनबोदोंमोन । बै जारिमिननि समनिफ्रायनो बर'फोरा गोबां जाहोनफोरनि जुनै सेरखाय - बेरखाय जाबोदोंमोन । गाहायै बेबायदि जाबोदोंमोन गावजोंगाव खौसेनि आंखालाव । गोख्रों फामु - खुंथाय ( Colonization ) नि दोहौनि बारहुंखाजोंबो बुफ्लेबुफ्ला खालामना भारतनि हादर - हादरसाफोरजों गलायमोन्देर खालामनानै खिश्रि खालाम लांनायाव बर'फोरा गावनि असे सिनायथिखौ खोमानानै लानो गोनां जाबोदोंमोन । 
 गेजेर मुगानि संस्कृताइजेसन , शंकरनाइजेसन आरो गोदान मुगायाव एसामिसनाइजेसन फोरनि गोहोमावबो बर'फोरा गावस्रा - गावस्रि आलादा - जुदा जाबोदों । आथिखालावबो हारिनि राव हारिमु रैखाथिनि थाखाय , सैथो - उदांस्रि मोजां मोनग्रा हारि हिसाबै उदांस्त्रिनि जांख्रिखांनाय , खुद्रिनाय आरो बिग्रायखांनाय समावबो सोलोगोरा मेगन गोसा