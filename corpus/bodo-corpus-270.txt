फानदायसुला हौवाफोरा बिरगोस्रिनि महर मोखां आरो बिनि सोलेराव आखाय होनो नाजादोंमोन । बिबदिनो सानसेखालि हराव सानै लांसुनिया सुबुंफोरा थगायथसि दै बारहोहरनो खाराव माराव हांख्रायनायखौ नेवसिनो हायैयाव फंबायजों गावजों दै बारहो हरनाय समाव खाबुलानानै फंबायखौ लांसुनियाफोरा खर'आव बुनानै दैआव नाख्लाय हरनानै बिरगोस्रिखौबो खाबुलानो साननायाव लांसुनियाफोरा बिरगोस्रिजों दैयाव नाख्लाय हरजादोंमोन । फंबायनि थैनायाव बिरगोस्रिया जोबोद दुखु मोनदोंमोन । गामिनि सुबुंफोरजों बिरगोस्रिनि सोमोनदोआ जोबोद मोजांमोन । गामिनि दुखिया सुबुंफोरनिफ्राय बुख्रेब सुख्रेब खालामनानै खाजोना खांग्रा अरगा तहसिलदारनि बिबदि आखुखौ जमिदार अमृत नारायननि सिगाङाव अजदहोदोंमोन बिरगोस्रिया । बे बाथ्राखौ मोनथिनानै जमिदारा गब्लानो घाट'वालनि खामानिखौ होनानै बिरजाहार दिहिंनि तहसिलदारनि बिबानखौ बिरगोस्रिनो होदोंमोन । 1846 माइथायसिम हालागै दुलाराय भारतनि राजखान्थियारि सावगारिया सोलायबायमोन । फारसेथिं इस्ट इन्दिया कम्पानिनि डकट्रिन अफ लेप्सनि खान्थि जाबसिननायजों गोबां रायजोफोरा बृटिसनि सिङाव थांजोबदोंमोन । बेबायदियाव गोबां राजाफोरा बृटीस खुंथायनि हेंथायै सम सम बिग्राय खांदोंमोन । बे खाबुखौ लानानै जावलिया दवाना बिरगोस्रिजों लोगोलानानै मेच रायजो दानायनि थांखि लाखुमादोंमोन । बे समाव आहम राजानि खुंथायाबो लोरबां जालांबायमोन । 1846 निफ्राय 1857 माइथायसिम बिरगोस्रिमोना जिनै बोसोर साखाफारा जानानै सम सम गंगार आरो कम्पानिनि सान्थ्रिफोरखौ गाग्लोबदोंमोन । बिरगोस्रिमोननि लाखोमानाय थांखिखो रामोनदाया रानि भगेस्वरिनि बिजावजालि अपेस्वरिनो खिनथा खुमानायखौ मोनथिनानै रामोनदाखौ सिथारदोंमोन । गावनि फिसाय जिउखौ बुथारनायनिबो खिथिर होखारदोंमोन । बिनि उनाव रानि गदाय