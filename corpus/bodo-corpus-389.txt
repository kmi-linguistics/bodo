पण्डितफोरनि बादियैब्ला तिब्बतआव थानाय माखासे मंगलारि ( मंगलीय ) फोलेरनि मानसिफोरा सा - सानजा भारतआव हाबनानै बुलुंबुथुर दैमा सेरनि जायगायाव खामिफैयो आरो उनाव बेयाव माखासे फिसा फिसा राइजो फसङो । यजुर्बेंद आरो आयुर्बेदआव मंगलारि मानसिखौ किरात होननानै बुंदों । किरात आरो कछारी बे मोननै सोदोबा संस्कृत कक्षवात एबा कच्छात सोदोबनिफ्राय सोमजिदों होननानै बुंनाय जादों । जुनिया आसार - खान्थि , हारिमु - सोदोमस्रि गोनां बे मंगलारि मानसि एबा किरातनि जायफोरा बड़ ' एबा कछारी , सोनाब बंग आरो नेपालनि बड़'फोरा गावसोरखौ मेच एबा मेचे होननानै लायोब्लाबो बिसोरनि राव , आसार - खान्थि आरो हरिमुआ मोनसेयानो । 
 मोनसे समाजनि राइजो - राजा जयै आसार - खान्थि फालिनाय हुदानि गेजेरजों मोनफा हारिनि हारिमुवा बेरखाङो । बेनि थाखायनो बिगियानाव हारिमुखौ सुबुं समाजनि दोरोङारि हुदा आरो रोंगथिनि बिथा होननानै बुंनाय जायो । बे हारिमुनि मोनसे दालाइया जाबाय धोरोम आरो फोर्बों । 
 बड़'फोरनि गुदि आरो गाहाय धोरोमा जाबाय बाथौ धोरोम । बिसोरनि सिबिनां मोदाइया जाबाय सिब्राय । बे मोदाइखौ माखासे माखासे गुबुन गुबुन मुङै मिथिनाय जायो , जेरै - बाथौ बोराइ , खोरिया बोराइ , गिला दामब्रा , बाइदि बाइदि । बड़'फोरनि खुगा खुगा सोलिनाय मोनसे बाथ्रा बादिब्ला आर्यफोरनि गुदि मोदाइ बादि बड़'फोरनि गुदि मोदाइखौ ' आहाम गुरु ' होननानै मिथिनाय जायो । बे आहाम गुरुनि गेजेरजोंनो बिनि लुबैनाय बादि मैदो ( मत्र्यलोक ) खौ सोरजिनाय जादों आरो मैदोनि गासैबो जीब - जिबिनि रैखागिरि महरै बिबान होनाय जानायसै सिबोराय ( सिब्राय ) आरो सिबुरिनो । 
 गुबुन फारसे मंगलारि ( किरातारि ) बड़'कछारीफोरा जायखौ सिब्राय होन्नानै सिबियो आर्ज संस्कृत शास्त्रफोराव बिखौनो शिब मुङै मिथिनाय जायो । बड़'फोरनि सुबुं फोथायनाय बादियैब्ला सिबोरायखालि मैदोनि गासैबो जीब - जिबिनि रैखागिरिल ' नङा , बियो बयनिख्रुइबो गोहोगोरासिन । बिनि सान्नाय बादियैनो बुहुमाव सान - अखाफोर , गासैबो ग्रह - नक्षत्र , जिब - जुनार , एम्फौ - एनला , दैमादैसा , लैथो - लैथोमा , हाजो - हाला बाइदिसिना सोरजिनाय जादों । 
 बड़' - कछारीनि गेजेराव 'गार्जा मुंनि मोनसे राइजोयै खालामनाय - फुजा दं । गामिनि सादारन मानसिफोरनि खैफोद - आफोद आरो सोरबा मानसिनि अगेन हाबा मावनायनिफ्राय उदखार मोननो थाखाय गार्जा फुजाखौ खालामनाय जायो । गार्जा फुजाया मोनजिगु रोखोमनि दं । बे फुजायाव मोननै थाखोनि