जावजें : हाः हाः हाः [ मिनिगाग्लाबना बुङो ] बियो सान्थ्रि गाहाइ सेंसौ खाम्फानि सालाइ बिजौनि बानायब्रबनाय सल ' आसिसुखि । नों फोथायदों नामा ? आसिसुखि : ओहो । अां एसेबो फोथायथारा । जावजें : बिदिब्ला अांथ ' नोंनो आंनि जिउ जारिमिनखौ खिन्थाबाय । नङाना आसिसुखि ? आसिसुखि : औ । जावजें : मानोथो नों बे बाथ्राखौ गोसोआव लाबोदों ? आसिसुखि : सेंसौ खाम्फाआ नोंनि ख'हा खालामनो हागौ सान्ना अां सांग्रां जानो थिन्दों । जावजें : साबायख'र आसिसुखि । नोंनो थोजासे साबायखर । नाथाय जोंनि खैफोद - आफोद , दुखु - जार्ल्लाआ जों मिथिस्लाबाजासे बा बबेनिफ्राय फैना सोरगिदिं बेंखनफैयो । बिनिफ्राय बाब्राबब्लाबो सागथिख'बायब्लाबो गवा । बै समाव जोंनि हाबानि जाउन , खाफालनि लिरनाय आरो आफा अबं ग'साइनि साआव सोनारो । सेंसौ खाम्फाआ हामा मोन्नाय , हिंसा खालामनायखौ अां गिना थाया आसि । अां अांनि मावनांगौ बिबानखौ मावफुंगोन । बियो आंनि समाइ । आसिसुखि : अां नोंनि बिबान रुजुन्नाय आरो हाबा मावफुंनायाव जेबो हेंथा होनो सानाखै आदा । नाथाय सेंसौ खाम्फानि आखल - आखु , बिग्रायनायखौ नुबोला गोसोआ दोर्फो दोर्फो मोनो । सानो , आदानि माबा खैफोर जागोन नामा ? जावजें : खैफोर जागोन जाया बियो इयुननि बाथ्रा आसि । बिब्दि होन्ना जों गिना हान्थु मुथुना ज'बाय थाबोला मा मोन्नो ? आरो सैथोआ सानसे नङा सानसे नुजाथारो । बिबारनि मोदोमनायखौ रावबो होखोमानो हाया आसि । आसिसुखि : आदा जावजें ? जावजें : हु ! आसिसुखि : नों हायेनाव थांब्ला आंखौ बावगारहैयाथ' ?