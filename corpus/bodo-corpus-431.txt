उदैनि आदार होग्रा - बैसोमुथि बिमा । बेनो बर'बिमा आइ माइनाव । बेखायनो बर'फोरा आइ माइनाव बर ' बिमाखौ नमा न ' इसिङाव आलो आलो जायगा होनानै खुलुमबोदों सिबिबोदों । 
 मानसि एबा बर ' मानसि सोदोबनि बिजिरनाया जादों ओरैहाय - 'मा' - मावयै दाडै , 'न' - नबां लुनानै , 'सि' - सिरियै । थामहिनबा मावयै दाङैन बां लुनानै सिरियै रायजो जानो रोंनाय आखुखौ फोरमायनानै बर'फोरा गावसोरखौ मानसि होननानै लाबोदों । आरो हानि फिसा बैसोमुथिनि फिसा बर ' बिमानि फिसा बर'सा होनननै लाबोदों । थामहिनबा बर' - मानसि सुबुं होननानै बर'फोरा गावसोरखौ गाबज्रिबोदों । 
 बाथौवा बर ' माहारिनि अांगो मोनसे गोजामसिन दोहोरोम । बर ' माहारिनि माहारियारि दोहोरोमा मा होननानै बुङोब्ला बाथौखौनो बुंनांगौ जायो । बर'नि सोरबाया गुबुन दोहोरोम बारस्लायलांनाय होनोबा गावनि गुबै दोहोरोमनिफ्राय दोरोदनायखौनो बुङो । गावनि गुबै दोहोरोमनिफ्राय दोरोदनाय होनोबा असे दोहोरोम खोमानाय दोहोरोम गैजायि जानायखौनो बुङो । दोहोरोम गैजायि होनोबा अदोहोरोमिया फाफिथिया जानायखौनो बुङो । 
 दोहोरोमा मा ? इसोरा मा ? बाथौवा मा ? बे फिननाय होनो थाङोबा गोलाव बाथ्रा बुंनांगौ जायो । 
 दोहोरोम । दोहोरोमनि बाथ्रा बुंनांगौ जायो । इसोरनि बाथ्रा बुङोबा सोरजिनि बाथ्रा बुंनांगौ जायो । इसिं अखं सोरगिदिं मुलुग सोरजिनायनि बाथ्रा बुंनांगौ जायो । सोरजिनि गुदि बाथ्रा । जेबो गैयि लाथिख'मायाव आलावरि बिलावरि अबंलावरिया हारसिङै गोदो गोदो उनदुहाबनानै दङमोन । हरखाब नुजाखांनानै सोरजिनि बाथ्रा सानखांदोंमोन । बेवहायनो बिनि खुगानिफ्राय 'आहाम ' सोदोबा ओखारदोंमोन । बे आहाम सोदोबजोंनो बियो मुलुगनि दंनायमानि सोरजिदोंमोन । आहाम सोदोबनि सोदोबथि बिजिरोबा जों बेखौ मोननो हायो । 'आ' - आय , " हा ' - हामा अख्रंमा , 'म' - मखथि महा गोहोनि गुदि । बे महा गोहोनि गुदियानो सोरजिनि गुदि । अबंलावरि । आनान गसाइ बिनान गसाइ बोरनिगिरि राहानिगिरि एरनाय थायनाय जेनिबो गुदि । बांनाय बांसारनाय । बेबादिनो मोनसे समाव इसोरा गाव हारसिङैलमोन बेनिफ्राय दोलोयाव दोलोनै जोनोम मोनखां होयो । मोखांसेयाव मोखांनै हिन्जावनि - हिन्जाव , हौवानि - हौवा रोंहोयो बिमानि राव लाहोयो मखहायि महा गोहोआनो उनाव जेबो - जेबो खालामो । बेखौनो होनना बुंदों दोहोरोम । 
 बाथौवा मा होननानै बुङोबा बेखौ जों मिथिनो हायोदि - 
 " बाथौ होनो बान्दोबा 
 सिजों होनो गरंबा
 थाइगिर बिखं खंबा
 सिफुं बलंबा । 
 बर' बोराइनि दोहोरोस 
 आसारनि रावाबो फंबा । '
 ' बाथौ होनो बान्दोबा ' बे सोदोबनिफ्रायनो ' बा ' सोदोब जोनोम । थामहिनबा बा - एबा बान्दोबा आरो ' थौ ' सोदोबनि ओंथिया गोथौ । थौसिन । बा - सान्गोथौ - बाथौ । जाय बान्दोबायाव हाबनानै दङ जिउनि गोथौ गुमुर सान गोथौ सानथौ । जिउनि सानथौ । जिउनि बाथ्रा । जिउनि बाथ्रा बुंनांगौ जायोबा इसोरनि बाथ्रा बुंनांगौ जायो । सोरजिगिरि इसोरनि बाथ्रा बुंनांगौआ गोब्राब । नुवाथारि आनान गसाइ बिनान गसाइ अबं लावरिया बे बिलाद लाथाखौं सोरजिदोंमोन । हा , दै , बार , अर , अख्रांखौ सोरजिदोंमोन । सान अखाफोर अलंबार हाथरखि हालाखौ