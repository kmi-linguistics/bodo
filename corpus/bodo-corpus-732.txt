फुस्लायनानै गावनि दोहोरोमाव सोना लानाय नेहाद खान्थि गैया । बाथौ दोहोरोमा सुबुं अनफावरि दोहोरोमसो । 
 गोजौआव सावरायनायनिफ्राय जों रोखा जानो हायोदि बाथौ दोहोरोमाव गुबुन दोहोरोमनिख्रुइ साबसिन हामसिन आसार - खान्थिफोर दङ' । थारैनो हिन्दु दोहोरोमनि बादि मानसिजों मानसि गेदेर - उन्दै साननाय , मुगैलायनाय , फोलानाय , थगायनाय , मुगैथाव नेहाद आसारखान्थिआ बाथौ दोहोरोमाव गैया । बेनिखायनो बाथौ दोहोरोमनि राव - फाव , हारिमु , आसार - खान्थि , समाजखान्थि , आखल - आखु बाइदिफोरखौ गुबुन दोहोरोमजों रुजुयोब्ला नुनो मोनोदि बाथौ दोहोरोमा बेसेबांबा उदां आरो आबुंसार दोहोरोम । बाथौ दोहोरोमनि आसारखान्थिनि गेजेराव थानाय खाइफा गेना गोरोन्थिखौ सोदांनानै साबसिन हामसिन महर होनो हायोब्ला सानसे समाव बाथौ दोहोरोमा बुहुमनि मादावनो गोथार आरो गुदि दोहोरोम महरै खोमथा गसंनो हागोन होन्नानै मिजिं थिनो हायो ।