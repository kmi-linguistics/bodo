हिनजावफ्रानो / आयजोफ्रानो मुलुगनि खावसे गोहो । हौवा आरो हिनजाव लोगो नांनानै समाजनि गुबै गोहो । सासेखौ गारनानै सासेनि जीउवा आबुं जानो हाया । सानैजों गोरोबनानैसो मोनसे गेबें समाज दाजायो । बिनिखायनो समाज जौगानाय , नखर जौगानायनि बेलायाव सानैहाबो बिबान दं । संसार जानायाव हौवा अTरो हिन्जाब सानैबो समानै हेफाजाब होलायग्राब्लाबो नाथाय आयजोफ्रा / हिनजावफ्रा माहि आरो नोरोम गोर्बोनि बिगोमा । बिथां मोननि गोसो गोर्बो सिङाव थाखोमानानै थायो मोनथिसयै गोहो - जाय गोहोखौ बाहायनानै गंसे समायना , गोग्गो नखर आरो समाज दानो हायो । बे आयजोफोरनाव थायो अननाय - मोजांमोननाय , गोसो हमथानाय एबा गावखौ दमायनाय , लाजिनाय , नोरोमाव आरो गोबां जायफोर नुना गोसो बोनो हायो । 
 गोग्गो नखर दानायाव आइजोफोरनि बिबाना मख'जाथाव । गंसे नखरनि सासे बिसिया फिसायनि खावसे । बेखायनो बिसिखौ / हिनजावखौ हिन्दी आरो संस्कृतआव अरधांगिनि बुंनाय जादों । बर'आव हौवानि खावसे बुंजागोन । नाथाय मोजाङै साननानै ( Study ) नायोब्ला बर ' न'खरनि / बर ' हिनजावफोरनि बिबानखौ हौवाफोरनिख्रुइ बांसिनसो बादि नुयो । बेनिखायनो न'खर जौगानाय एबा गोग्गो न'खर दानायाव आयजोफोरनि बिबाना मैखोम आरो गिलिर । 
 बर'नि गोग्गो सोदोबनि ओंथिया मैला गैयै ( Clean ) । जेरै मैला गैयै दैखौ गोग्गो दै बुङो । अब्ला जेबो , जेनिबो मैला गैयै नखरानो गोग्गो नखर । बे गोग्गो सोदोबाव इंराजिनि Healthy , Wealthy , peace and Tranquility गासिबो हाबफानानै थायो । बिनिखायनो बिनि ओंथिया गुवार - फैलाव । होमब्ला गोग्गो नखराव थागोन गुबैयै - ( क ) अनलायनाय , मानिलायनाय ( Love & Affection ) । ( ख ) गोग्गो आरो गोथार आबहावा ( Clean , Healthy , Wealthy and peace situation ) । ( ग ) सोलोंथायनि , गियाननि साया । ( घ ) गावखौ दमायनाय , खुदै मनलायनाय गुन । ( ङ ) दोहोरोमआरि साया । ( च ) रावखौबो लामा नायलायि एबा राहा नायलायि । ( छ ) अाखाय हमथानाय एबा रांखावरि सामलायनाय गोथार आखु । ( ज ) थगायलायि एबा फोलायि , सिखोमायि आखु । ( झ ) समान नोजोर बायदि बायदि । 
 बे खिनि मुवा बेसाद , साननाय हनाय थायोब्लानो बे नखरखौ गोग्गो नखर बुंनो हायो ।