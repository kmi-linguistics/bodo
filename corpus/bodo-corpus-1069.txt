सावनाय , खाथिखाला नख'राव बाथौ दोहोरोमखौ गोसार होनाय हाबाया दासिम्बो मोजाङै गोसाराखै । जावनाव गुबुन दोहोरोमारि हान्जाया बांसावनो , उल्था फोसावनो आरो बेरेखा सानस्रि सोमजि होनायनि खाबु मोनदों आरो गुबुन दोहोरोमाव बारस्लाइ होनो राहा मोन्दों । 9 ) आरज मेथाइ , दोहोरोम मेल , सावराइमा जथुमनायनि आंखाल : - गोजौआव राइथिनाय बाथौ थानसालि आरो आश्रमनि आंखालाव नख'राव , हालामाव एबा गामि आरो सहराव आरज मेथाइ रोजाबनाय , दोहोरोम मेल एबा सावराइमा जथुमनायनि जेंना सोमजिनाय नुनो मोनो । बेफोरनि आंखालाव आंगो बाथौ सिबियारिआ गोसो बाइनानै एबा गुबुननि सिखोन - साखोन , साबना हामना , समाइना रमाइना महराव गफबना गुबुन दोहोरोमाव आगान सुरलांनाय नुनो मोनो । गाव लुबैनाय बाइदि दोहोरोमनि गोदै , रैसुमै आरो सुदेम बिदै नागिरना गुबुन दोहोरोमनि दैमा - लैथोयाव गोजोम हैयो । 10 ) रंजासान फालिनायंनि आंखाल : - बाथौ दोहोरोमजों लोब्बा थानाय खेराइ , बैसागु , खाथ्रि गासा , दमासि , आमथि सुवा बाइदि रंजासान खुंनायनि आंखालावबो आंगो बाथौ दोहोरोमखौ नागारना गुबुन दोहोरोमाव बारस्लाइना थांनाया बारा जादों । आथिखाल गुबुन गुबुन दोहोरोमनि गुबुन गुबुन रंजासान फालिनाय एबा खुंनायनि गेजेरजों खौसे , हेफाजाव आरो मदद होलाइनाया बांलांदों आरो गाव - गावनि दोहोरोमारि आसार , नेम , बोसोन , दोहोरोमखान्थि फोसावनाय आरो फेहेरनायाबो गोख्रोंनिफ्राइ गोख्रोंसिन जादों । बाथौ दोहोरोमारि रंजासान खुंनाय आरो फालिनाया नाथाय बांलांनो नागारि खमाइलांनोसो हमदों । दिन्थि महरै गोदान बोसोर रंजालि बैसागु , आमथि सुवा , खाथिगासा सावनाय , मागो एबा दमासि , फुथ्लि हाबा , खेराइ बाइदि रंजासान खुंनाय एबा फालिनाया बावस्रोमैसो जायो । बेफोरनि सोलाड बार्थदे , निउइयार दे बरदिन एबा