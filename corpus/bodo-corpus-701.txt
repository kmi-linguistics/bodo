खोनासं बिष्णु , नों थार बाथ्राखौनो बुंदों । बे दायनि गुदिया बरमायानो । बियो दुथां गुफुरसा दौरिफोरनो गोहो बोलो होनानै आंनि बेरेखायै गसंनो होदों । बै दुथांफोरखौ निमाहा होनो हाया । नायगोन अां ब्रह्माया मुलुगखौ बोरैहाय रैखा खालामो । सिब्राइनि बिदि बुंनाय रावखौ खोनानानै बिष्णुआ गोथौयै जिंगासिहाबो । दाफुं संसारनि सोरजिखौ सिलिंखार जाजानो गिनाने जाथायफोरखौ फोरमाइजोबनायसै । बरमाया गावनि गोरोन्थिखौ हमना मोन्नानै गोसोनि गोसोआव दुखुमोन्नायसै लोगोसे बिष्णुनि सेराव गावनि गोरोन्थिफोरखौ सिमान लानायसै । 
 बिदिनो बरमाया गावनि गोरोन्थिखौ सिमान लानानै गावनि दायखौ निमाहा बिनो थाखै बिष्णुजों लोगोसेयै सिब्राइनि सेराव थांनायसै , सिब्राइनि थैमा महरखौ नुनानै बरमाया गिनाय फैयो । उनाव बरमाया सिब्राइखौ गुरै रावजों आर'ज बिनानै बुङो , " हे ! मुलुगनि बिफा मोदाय , नोंनो मोदायनिबो मोदाय , गिबिसिन मोदाय आंखौ सिबिग्राफ्रा खालामबाय दाय , मानसिनिबो मोनसि गिबिसिन मानसि बइनिबो गाहाय , आजाव आफा नों आंनि दहाय । " बरमानि रावखौ खोनानानै सिब्राइआ बांसिन रागा जोंखाङो आरो सोगोमसारना बरमाखौ बुंहरो । खोनासं ब्रह्मा , बेफोर जाथायनि गुदिया नोंनो । नोंनिफ्राय बोलो मोन्नानै गुफुरसा हान्जाया गाज्रि जादों , नोंनि अनगायै बिसोरो आफा इश्वोर बोराइ बाथौखौ मिथिया , सिबिरोङा । बेफोर गासैबो नोंनिनो फान्दायनाय । बेनि फिथाइखौ मोनजानांखागोन । बिदिनो ब्रह्माखौ सोंखारिनानै जोग्दाव - जोग्दाव हा गादब - गादब मोसायै - मोसायै हा बिखाखौ मावग्लुंहोबाय थानायसै । मुलुगनि जुनातफोरा थैगोन्ना - थागोन गिनानै दावराव - दावसि जाजोब्बाय । बिदिनो बरमा आरो बिष्णुआ सिब्राइनि जोग्दाव - जोग्दाव गादबना मोसानायखौ नायनानै थानांबाय । बिसोर सिब्राइखौ बुरखाइनो हायाखिसै । 
 ब्रह्मा आरो बिष्णु उनाव सिब्राइखौ फोजोन्नो थाखै राहा नागिरनायसै । गोथौयै सानहाबनानै बिसोर सानैबो सानबाइ आइ सिब्रुइखौ हांख्रायहरनाय बाथ्रा । बिनो थिक जागोन सान्नानै बरमा आरो बिष्णुआ गोदै रावजों आर'ज बिना हांख्रायनायसै । बरमा आरो बिष्णुनि - हांख्रायनायखौ मिथिनो हानानै सिब्रुइआ कैलाश हाजोनिफ्राय ओंखारफैनायसै । बिष्णु आरो बरमाया उनाव आइ सिब्रुइनि सेराव आफा सिब्राइखौ बुरखायनानै बोराबगाहोनो नांगौ होन्नानै आर'ज बिनायसै । बिसोर सानैनि रावआव सिब्रुइआ गोजोनबाय आरो गावनि फिसाइ सिब्राइखौ बुरखाइना फोजोन्नो थाखै बिजों लोगोसे मोसाफानायसै । बरमा आरो बिष्णुआ गोसोजों गोसो खुसि मोनबाय आरो गावसोरबो आखाइ ख्रब - बा - ख्रब खबनानै होनायसै । ब्रह्माया आखाइ खबो , बिष्णुआ थलिलित थलिलित सिफुं दामो । बरमानि आखाइनि खबाम बिष्णुनि सिफुंनि देंखो रिउआ रिउ बेसेबा मिलौहाबनाय देंखो खोनानो मोन्नानै बइनिबो गोसो जीउआ सोमो नाङो आरो खोनासंनानै बइबो बावगोमायो । दैमा - दैसानि दैयाबो थाद'ना खोनासङो , मुलुगनि सि - मिया एबा जिब–जिबिफोरा सिब्रुइनि मोसानायखौ नुनानै सुखुनि हां बोयो । आरोबाव कैलाश हाजोनि गासै मोदाय मुदुम फैनानै दुथां गुफुरसा दौरिफोरनि जानानै सिब्राइनि सेराव निमाहा बिफैनायसै । राहा गैयि जानानै मोदायफोराबो उनाव मोसाफैनायसै । कैलाश हाजोनिफ्राय खारबोना कैलाशआ दामनायसै भ्रिङा - भ्रिं खाम , खाजिआ दामफैबाय मेलौदो गंगोना , आइ मोनश्रीआ दामफैयो दुखुनि देंखो गाद्रां खुजा सेरजा , आइलेङा दामबाय जरासे जथा , आग्रांआ दामबाय औवा बुरखानि ख्रब - बा - ख्रब गरखा , रोनसोन्द्रिआ मोसाबाय थुंग्रि सिबना आरोबाव मोसाबावबाय मावथानस्रीया खफ्रि हमना । बेनि उनाव आहाम गुरु आरो मोनसिंसिंखौबो लिंहरबावनायसै । हांख्राइहरनाय लेखा आहाम गुरु आरो मोनसिंसिङाबो नुजाफैनायसै । सिब्राइआ अब्लाबो थानसालीयाव गादब - गादब मोसागासिनो दंमोन । 
 आहाम आरो मोनसिंसिं गुरुआ । उनाव मोनसे राहा सानखांनायसै । बिसोर बाथौ बिन्दो एबा बिथा साजायनानै बाथौ दुमनायसै आरो बे बाथौ बिन्दोनि थानआव सिब्राइखौ हांख्रायनो आखाइआव लानायसै ।