सिखिरि : जाउलिया , नों आंखौ बिब्दिसो नागारलांबाय । नों बिब्दिसो आनिथानि बुथारजाबाय ! जाउलिया ! [ गाबगु खुगु सिङाव हाबलाङो । बे समावनो फार्सेथिंनिफ्राइ बेमाफारिया हाब्बोयो आरो बुङो । ] बेमाफारिया : जाउलिया , जाउलिया , जाउलिया । जाउलियानि थाखाय फाग्लि जाबाय बियो । जाउलियाआ बिखौ जाउलिया खालामबाय । बेखौथ ' बिसोर मिथिया जाउलियाआ हाबा जाबायमोन होन्ना । दावखा : जाउलियाआ हाबा जाबायमोन होन्ना अांबो मिथिया आदै । देवबारि : जाउलियाआ हाबा जाबायमोन ? बेमाफारिया : औ , देवबारी । जाउलियाआ हाबाजाबायमोन बिहाफिसा सासे दं होन्ना इंराजफोरनि संगालिया संना मिथिदों । देवबारिः बे बाथ्राखौ फिसा सिखिरिया मिथिनायमोनब्ला दिनै बियो बिदि जानाय नङामोन । जाया - लाङा बिदि रानज्रिं - खुज्रिं देहा सोलेर सिफायना लानाय नङामोन । बेमाफारियाः गासैबो बाथ्राखौ मिथिखाब्ला जेबो जाथायानो जाना थाङा देवबारि । आरो जानांगौखौ जाहोयै खालामनो हाया । अां खुनुदिन सोङाखिसै जाउलियाआ हाबा जादों ना जायाखै । फिसा सिखिरिया मिथियामोन जानांगौ । [ दसे सिरि थायो आरो बुंफिनो ] नंगौ , बै हर गेजेराव अां जोबोद इनाइ हाबा मावदोंमोन देवबारि । देवबारि : मा इनाइ हाबा ? बेमाफारिया : बै हर गेजेराव जाउलिया आरो फिसा सिखिरिआ जेबो गाज्रि हाबा मावाखैमोन । देवबारि : मानोथो जाउलियाखौ होखारहरामोन नों बै हर गेजेराव ? बेमाफारिया : बेयो जादों बैगोरोबथा बिलाइनि थाखाय । जाउलियाआ बे गोरोबथा बिलाइखौ आंनो दोन्नो होनाय लोगो लोगो आंनाव मोनसे गाज्रि सोलो सोमजिखाङो - बे गोरोबथा बिलाइखौ आखाय खालामना हायेन राइजोनि देवान जानो । हर गेजेराव सिखिरिजों रायज्लायबाय थानायखौ नुना आं मोनसे गाज्रि सोलो सानखांना मोनो , बे समावनो सम जाउलियाखौ होखांहरना गोरोबथा बिलाइखौ लानांगौ होन्ना । आं बिदिनो खालामनाय -