बोराइ बाथौनि अन्नायनि गोमोथाव माखासे जाथायखौ अां बेव फोरमायनो सान्दों । गोसो गोर्बोजों खुलुमनाय , सिबिनाय थायोब्ला बोराइ बाथौआ गावनि अन्नायजों खैफोद आफोद , निदान - सिदानाव रैखा खालामो , बेनि फोरमानफ्रा गोबां बाथौ सिबियारि फोरनावनो बिदिन्थि थानो हागौ । अांबो सासे बाथौ सिबियारि , बेखायनो बिनि अन्नायनि मोनथामसो बिदिन्थि होनाय जाबाय । बुंनानै दोनखानाया गाहाम जागोनदि जोंनि बाथौ सिबियारि हान्जाया बाथौआव बिबारजों खुलुमनायनि अनगा बिबार प्रसादजों यज्ञ होनानैबो बोराइ बाथौखौ खुलुमो सिबियो । 
 से बिदिन्थि : साख्रि लानाय समाव आं क'क्राझार सरकारि हाइयार सेकेण्डारि स्कुलनि सासे फोरोंगिरिमोन । जोंनि स्कुलनि फरायसाफोरा आसामाव स्कुलफोरनि फुटबल गेलेनाय बादायलायनायाव गोबां खेब सेम्फियन जादोंमोन । नाथाय भारत नाङैस्कुलफोरनि फुटबल गेलेनाय बादायलानायाव खेबसेबो देरहासाद थामहिनबा सेम्पियन जानो हायाखैमोन । खेबसे आसामनि सेम्पियन जानानै दिल्लीआव भारतनि सुब्रत मुखार्जी फुटबल टुर्णामेन्ट कापआव गेलेनो खाबु मोन्नानै फाइनाल गेलेनायाव मनिपुरजों गरसेयाव जेननानै रानार्स आप जानानै थानाङो । बेवनो जों गोसो जों गोसो मोनसे जुजिनाय ( Challenge ) लानायसैदि फैगोन बोसोराव जों जोंनि स्कुलखौ फुटबल गेलेनायाव भारतनि सेम्पियन ( Champion ) खालामनानैसो नागारगोन । बेनि थाखाय गोबां नाजानायनि गेजेरजों आरो बोराइ बाथौखौ गोसो गोर्बोजों गोथौयै आर'ज गाबनायनि गेजेरजों उननि बोसोराव सुब्रत मुखार्जी फुटबल टुर्णामेन्ट कापनि बादायलायनाइआव थाख - थियारि जाननै दिल्लीआव नुजाहैनो हाबावनायसै । 