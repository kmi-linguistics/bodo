मिथिंगानि थार गुमुर एबा मिथिंगायारि सावगारिखौ फोरमायदों । बेबायदिनो 'मोदै' , 'बेरेखा' , 'गोथैबारि' , 'दुमथेनाय बिबार बारि' , ' आला - खाला हारसिङै' , खन्थाइफोरजों सुबुं जिउनि थाखोमानाय थार आरो गोथौ सानस्रिफोरखौ फोरमायदों । ईशान मुसाहारीनि खन्थाइनि रावफोरा बयबो बुजिनो हानाय गोरलै , गोदै मेहेर गोनां आरो ओंथि गोनां । 
 प्रमद चन्द्र ब्रह्म आरो ईशान चन्द्र मुसाहारीनि उनाव गोजाम बर ' खन्थाइनि फोथाराव कालि कुमार लाहारीनि मासि । कालि कुमार लाहारीआ गोदान बिथिंजों सोंखारिनाय आदबनि खन्थाइ लिरजेन्नानै गावखौनो बर ' खन्थाइनि जारिमिनाव गिबि सोंखारि खन्थाइगिरि महरै गायसननानै लानो हायो । 
 'हाथर्खि - हाला ' लाइसियाव ओंखारनाय बिथांनि खन्थाइफ्रानो जाबाय - 'जाम्बा सरकार बादाइलाइनाइ ' आरो ' बिबार' । ' जाम्बा सरकार बादाइलाइनाइ ' खन्थाइयाव बै समनि जाम्बा आरो एफा एनै लेखा सोलोंनानै दुगा खालामग्रा सरकार फोरखौ फेस्ला रावै सोंखारिदों । बिथांनि खन्थाइ सोरजिया गहेना गोनां आरो खबाम गोरोबनाय जायो । 
 ' हाथर्खि - हाला ' लाइसियावनो ओंखारनाय जयभद्र हागजेरनि 'माई रातर्नि फरं' , मनिराम समफ्रामारीनि ' अांनि सिमां ' खन्थाइफ्राबो बर ' खन्थाइनि बाख्रिखौ फेदेरनायाव गोबां बिहोमा होदों । 
 1951 माइथायाव कालि कुमार लाहारिनि ' खन्थाइ - बिजाब ' आ ओंखारो । बे बिजाबाव थानाय मख'जाथाव सोंखारिनाय खन्थाइफ्रानो जाबाय – 
1 . ' बेरखांनाय गसनि राव' । 
2 . ' सरखार हिन्जाव' । 
3 . ' सरखार जालाय' । 
4 . 'हिन्जाव , सरखार बिजौ' ।