फैथा : मानसिखौ सायाव नायना बोरै मिबथिनो दावखा बाहाइ । सायाव नाइब्लाथ ' नोरोम । नोरोमानो खोरोम गायो । सावरिया : जोंनि बावथि गामियाव बिब्दि समाज बेरेखा हाबा मावनो मोना मा । बबेनि जमिदार बबेनि हायेननि देवान मिथिनाय नङा जों बाराब्ला । गेदेर गोलाउबानो बिब्दि हिन्जाव लांखारनोसो फोरोङो ? सि : सिः सिः [ जाउलियाआ न ' सिंनिफ्राइ सुइटकेस आरो म'ना लाना ओंखारो आरो बुङो ] जाउलिया : राइजोफोर । जाथाववै गोरोन्थि जालांबाय । आं बइनिबो खाथियाव गंग्लायै निमाहा बिबाय । आं थांनोसै । खुलुमबाय । [ आखाय खबज'बना खुलुमो ] बेमाफारिया : माबार ओंखारलां आरो गोसोआव लालां । हायेन राइजोआव खाजोना खांनो आगान सुरफिन्नो दालुबैसै । जों खाजोना खांहोआ । जाउलिया : साबगौ । अां नाथाय ' सनद'खौ लांनो फैगोन सानसे बेलासे । अां फैबाय । [ ओंखारलाङो । जावलिया थांनाय फार्से बइबो नायहरो । ] [ फैसालि गोग्लैयो ] ( नुगाबा ) [ बेमाफारियानि न' । सिखिरिआ न'नि खामसालिआव खानाइ आइलिजाइलि जिरायना दं । सानजौफु सम । न'आ हास्रि हुस्रि । खाथिनि बिफां दालाइआव बाना दावथुआ जुगुगु - जुगुगु मेथाइ रोजाबदों । नालेंखर गांखङाव बाना रेव रेववाआ रेव रेव गाबदों । बे समावनो सैमा कालुआ सोरखौबा अरनो बाइदि हां - हां सोंदों । दान्दिसे उनाव सादोरसिं आरो रुपसिं हाब्बोयो आरो बुङो ] सादोरसिं : बेयो बेमाफारियानि न ' नामा ? [ सिखिरिआ सिखारना गुरै रावै सोङो । ] सिखिरि : सोरखौबा नायगिरदों नामा ? सादोरसिं : जों बेमाफारियाखौ नायगिरदों । रुपसिं : जोंनो बिखौ नांथारगौ ।