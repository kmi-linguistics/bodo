दोहोरोमनि मोनसे दालायनि सान्थौआ बर'नि बाथौ दोहोरोमनि सान्थौजों गोरोबलायोमोन । बिनि थाखायनो बौद्ध दोहोरोमा बर' फोरनि गेजेराव जायगा मोन्दोंमोन । जेब्ला दोहोरोमनि गोहोमा बर'फोरनि गेजेराव नांफैबाय एबा गोग्लैबाय बे समाव समाज खान्थिया गुबुंले जाबाय । बे समाज खान्थिनि मदद लानानैनो खृष्टान आरो इसलामजों लोगोसे बर'फोरनि गेजेराव हिन्दु आरो बौद्ध थाखानायलाय समाजनि थासारि आरो हारिनि नुथाया गुबुंले जाबाय । बे बेलायाव हिन्दु दोहोरोमनि ब्रह्म दोहोरोमा गुवारै जायगा लाफैनाय हारिनि खैफोदखौ बोस्रां फैबाय । ब्रह्म दोहोरोमनि उनाव समाजारि बिथिंखौ नेवसिनो हायै महर मोनबाय । अब्लाबो गोबां दालाय दोहोरोमफोरा मिथिस्लाबै बर'नि गेजेराव जायगा लाफैबाय । बेफोरनि गेजेरावनो गोबां बर'फोरखौ गोबां फुजा होग्रा नुनोमोनबाय । जेरै - शिव भक्ट , कृष्ण भक्ट , राम भक्ट , संकरि , जयगुरु , बायदि बायदि । बेफोरनि अनगायैबो बर'फोरनि गेजेरावबो गोबां रोखोमनि दोहोरोम फोरखौ नुबावनाय जायो । जेरौ - रुपामनि एबा बाथौ , आलांगि बाथौ आरो गोबां बेबादिनो फिसा फिसा दोहोरोम । आथिखालाव बर' दोहोरोमनि दाहारखौ गोबां लामाजों खारनाय नुदों । बे खारनाया बर ' हारिनि मोजां इसारा होन्नानै बुंथावा । बर'नि गिबि आरो गुदि बाथौनि महरा गोबां सोलायनाय फैबाय , बिखौ फोसाबनाय जाबाय । अब्लाबो गोजाम बाथौनि आसारखौ दिनैसिम बोखारजोबनो हायाखै । बाथौनि बेलायाव दाबो मोन्नै बाहागोखौ नुनो मोनो । मोनसेया आथिखालनि फोसाबलु बिबारि बाथौ आरो मोनसेया दोरोङारि बाथौ , जेराव बोलि होनाय जायो । दोहोरोमाव सुबुंनि गोसोखौ गोजोन होनो हानाय आरो अबंनो गोरोब हानाय बादियै गुन थानांगौ । बाथौ दोहोरोमाव बेबादि गुनखौ दासिमबो सोर्जिहोनो हायाखै जायनि थाखायनो गोबां बर' फोरानो गोजोन आरो इसोरखौ नागिरनानै गुबुन गुबुन दोहोरोमाव बास्लायलांदों । गोदान आसारनि बाथौ आरो गोजाम आसारनि बाथौ बेयाव गोरोबलायै गोबां दङ । मोनसे दोहोरोमावनो आसार आखुवा गुबुन गुबुन जायोब्ला सिबियारिफोरा गोजोन्नायखौ मोन्नो हाया । बिनिखायनो बाथौ दोहोरोमनि आसार खान्थिखौ रोखोमसेल ' खालामनांगौ । गोबां बुंथिगिरिनि बुंथिनायखौ नायनानै बाथौ आरो ब्रह्म दोहोरोमनि गेजेराव मोनसे रुजुनायखौ सावरायनाय जाबाय । 
दोहोरोमा हारिखौ रैखा खालामनो हायो । बे बाथ्राया सैथो । मानोना दोहोरोमा समाजनि आसार - खान्थिजों एंगार हायै सोमोन्दो थायो आरो हारिमुआबो रैखा जायो । बे बिथिङाव बाथौ दोहोरोमा फेलें जादोंमोन । दोहोरोमनि मुङाव बर'फोरा जानाय - लोंनायखौसो बांसिनै बिथा खालामदोंमोन । दोहोरोम सिबिनायाव बर' फोरा समाजारि आबहावाखौ मोजाङै रैखा खालामनो हायाखैमोन । बिनि थाखायनो गेदेमाफोरनि बुंनाया फेलें जादोंमोन । बे बिथिङाव ब्रह्म दोहोरोमा हिन्दु दोहोरोमब्लाबो बर' हारिनि समाजारि आबहावाखौ मोजां खालामनायाव मदद होनो हादोंमोन आरो बर' हारिखौबो रैखाथि होनो हादोंमोन । ब्रह्म दोहोरोमनि आसार - खान्थियाव हारिनि सावगारिया लिरखानाय गैया । बिनि खान्थिखौ गावबा - गाव हारिनि मुस्रिजों गोरोब होफानो हायो । नाथाय माखासें नेमखान्थिखौल ' मानिनानै सोलिनांगो जायो । बेबादियाव गासैबो हारिनि सुबुङा बिखौ बोजबनानै लानाया हेंथा गैया । बर' हारिखौ गोथौ हाखरनिफ्राय रैखा