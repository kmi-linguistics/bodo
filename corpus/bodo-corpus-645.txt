1990 मायथाइनि 27 सेप्तेम्बर । बेनि अखानायै र'मान हांखो सोमावसारनायाव जिउ गारलांनाय आगोमा फिसाफोरनि मुंख्लं सान 28 सेप्तेम्बर । बोसोरे खुंनाय बादि गुवाहाटीनि बर'थुनलाइ आफादनि मावख ' जयभद्र हागजेर भवन लांगोनायाव मुंख्लं सान खुंनायनि लाहार - फाहार खालामबाय दंमोन बै समनि गाहाइ नेहाथारि मोनजेननाय आदा बिनेश्वर ब्रह्मजों आरो सानैसो गनेशगुरि बिक्रमपुरनि मावथिफोरजों । मानोना मुंख्लं सानाव आलासि महरै नुजाफैगोन बारग ' गाहाय नेहाथारि आदा बिहुराम बर'आ । जों सानसे लाहार फाहार खालामबाय थानाय समाव खाथिनि सासे मानसिनि न'आव थालिर फुलि फांब्रै दाननो बारिआव हाब्ला मासे माउजि गोसोमा मेव मेव गाब्बाय दं । माउजिनि गाबनाय सोदोबा गाज्रिथार , अब्ला , बेलासिनि 3 बाजि जाबायमोन । थालिर बिफांखौ लानानै फैखांनानै बे जाथाइखौ आदा बिनेश्वरनो खोन्था फैबाय । अब्लानो लोगो लोगो आदाया जेबो comment होनालासे दोंसे गोथौ दुखु गोनां मेथाइसो खनबाय । अां नुनायाव बेनि गोसो गोरबोनिफ्राय ओंखारनाय सोदोबफ्रा जोबोर दाहा आरो मेगननि मोदै ज्राम ज्राम गनो गोनां मेथाइमोन । बेलासि समाव जों गावबा गाव न'फारसे रावना होलांबाय । आंनि हुदाखौ एंगारनो हायि रोखोमै आथिं सुस्लाबालासे 7 बाजि जानाय लोगो लोगो DD - I गुवाहाटीनि असमीया रादाबखौ खोनासंनो जिरायदोंल ' अब्लानो जोबथा headline आव ओंखारबायदि ( . . . . . . ) रादाबखौ खोनामारनो आं आरो newsखौ खोनासंनो हायाखिसै । लोगो लोगो आदा बिनेश्वर आरो आर्टिष्ट श'भा ब्रह्मनो मानसि थिनहरनानै खोनथा हैहोनायसै । बे समाव रावनावबो phone / mobile गैयामोन । अखानायै बयबो हागजेर भवनआव गाबा मोखाङै मुंख्लं सानखौ सरासनस्रा फालिनानै गारि भारा लानानै रौता फारसे फैनानै जोबथा मान बाउनो फैनानै गोसोजों गोसो सानफ्लांदों । मा दाय मावनायनि बिहु आदाखौ गावथारखो ? जों मिथिनायावथ ' जेबो दायानो गैयामोन । रावखौबोथ ' बिदि खिस्रा गाज्रि रावजों बाथ्रा बुंग्रा मानसि नङामोन । सानबायल ' दाया जेबो गैया , थानोबो हाया बेयो जादों बड'लेण्ड सोमावसारनायाव सोमजिनाय एना - एनि , इसिं खैसारि , हिनसा - हिनसि बुथार सिथारनि जाउन एबा फिथाइ । जिखि जादोला बिहुराम बर'नि थैनाया दिनै 17 बोसोराव हाब्बाय । बिथांखौ जों गोसोयावल ' लाखिनो गोनां जानानै थाबाय । बिथाङा बर ' थुनलाइ आफादआव गाहाइ नेहाथारि जाना थानाय समाव बर ' राव फाव हारिमु आरो हारिनि थाखाय जेसेबां बिहोमा होलांबाय बिखौसो जों गोसोआव लानानै फोरमाय नांगोन । बिहु आदाखौ अां 1972 मायथाइयाव क'कराझारआव नुजेनो । अब्ला बिथाङा गाहाइ नेहाथारि सायख ' जागोदान । बै समाव र'मान हांखो दाबि खालामनायनि लाहार फाहार सोलिबाय दंमोन । लोगोसे आसामआव असमीया रावखौ कलेज इउनिभारसिटिआव compulsory खालामनायनि गोख्रों सोमावसारनाय जाफुदोंमोन । असमीया रावखौ बाहायनाय बेरेखायै बर ' थुनलाइ आफादआ गोख्रों हेंथा होनायनि क'कराझारआव गासै बर'नि आफादफ्रानो राजखान्थियारि दैदेनगिरिफोरखौ लानानै मोनसे जथुम लिंनानै थांखि नाजावो । बे बिथिङाव बिहु बर'नि फावआ गोख्रोथारमोन । बिथांजों 1978