फिसाज्ला , फिसाजो , बिजामादै , हाकिम , उकिल , मनथ्रि , एम . एल . ए . अफिचार बाइदि - बाइदि फावथिना खालामनानै संसारनिफ्राइ अराइ गोजोर बे जिउवा गावनि नआव थांफिनो । बेवहाइनो जिबिया मोजां एबा गाज्रि हाबाजों गेलेनानै थांनायलाय फाब आरो फोननि जाउनखौ बै जिउ एबा सिया सैनाङो । मोनसे जिउवा गुबुन मोनसे जिउजों गोरोबनायमोनब्ला , फाबजों दोबैनाय जिउवा , सोरबा सादुनि जिउजों सरजाबनानै फोन मोनगौमोन । जिउवा मोनसे सिरिजाहाद जोंथि बिन्दो । जिउनि गुबै आखुआ गोथार , दोजों , सुखु , गोजोन , अनसुमै , खुसि आरो बोलोगोरा । बे गुदि आखुनिफ्राइनो सि एबा जिउवा सुजुनाय सोरां महरखौ मोन्नो हायो । बेनिखाइनो रावबो दुखु - जार्ल्ला , मुगैनाय , गिनायखौ लुबैया एबा साबजाया । मानोना बे जिउनि गावनि आखु नङा । जिउनिफ्राइनो ' गोसोआ ' सोमजिदों । गोसोनिफ्राइनो " सोलो ' आरो सोलोजों " आगोर सोदांनाय महर ' ओंखारदों । जिउवा गोसो होन्नाय बे गोहोजों सान्नो हायो । गोसोनि सान्नायानो - लुबैनाय । आरो हासथाइनायनि गुदि । गोसोनि खारथाया आलारिनि ( Light ) खारथायनिख्रुइ गोख्रै सिन । गोसोजों मोफ्लामगासेयावनो बेसेबा गोजाननिफ्राइ थांनानै फैफिन्नो हायो । गोसोनि बाइदि सान्नायनि जोहैजोंनो सोलो फैयो आरो सोलोआ मेलेमनिफ्राइ आदार मोनो । मेलेमा जाबाय देहानि दैबाइग्रा मिरु बिथ' । सोलोआ जिबिखौ सिनायनाय , बुजिनाय , गोसोआव लाखिना , नांलाइनाय खमलाइनाय सालिसाखौ मावो । सोलोनि आगोन सोदांनाय महरनि जोहैजों जिउवा मावनाय - दांनाय , रोंनाय गियान , हुदा आरो आखुखौ मोनो । गावनि थाथाया बेनि सायावनो सोनारो । गिबि - गिबि जिउवा गोथार आरो सैथोब्लाबो , गले - गले देहायाव उजिफैनानै , देहानि मायायाव गब ' नाइलाय गोगगा आरो थिफुदला जायो गावनि असे