रुपसिं : औ सान्थ्रि गाहाइ । लोगोसे बे खोराङा जाहाथे जोंनि महाराजनिसिम सोहैया बेनि थाखाय लामा गाथेना दोनजोब्बाय । जाउलिया : अः बिदिसो ? बिदिब्ला सान्थ्रि गाहाइ सेंसौ खाम्फाआ भुटान राइज़ोनि सान्थ्रिफोरखौ फोजोबस्रांनायनि फाव फान्दायबाय । आरो बे फाव फान्दायनायावनो हायेन राइजोआ इंराजफोरनि आथिं सिङाव थासिगोन । लोगो लोगो भुटान राइजोआवबो खैफोद साग्लोबसिगोन । थेवबो जों फास'या । जोहोलावनि थै लाना उजिदों । थैजासिम दावहा नांगोन । सादोरसिं आरो रुपसिं , दावहाथिलिआव थै - थां बारसोमनों जान्जि खाफ्रादो । जिउ गारगोन नङाब्ला इंराज सान्थ्रिखौ फेजेनगोन । अ , सादोरसिं . . । सादोरसिं : बिथोन होदो सान्थ्रि गाहाय । जाउलिया : बे खौरांखौ जेरैखि जाया महाराजानि खाथिआव हरदो सादोरसिं । अां खोला फार्से आगान सुरनोसै । रुपसिं नोंबो सादोरसिंजों थांफादो । रुपसिं : सान्थ्रि गाहाइ ! एसेबां सान्थ्रिफोरखौ नोंथाङा बोरै हार्सिं सामलायनो सान्थ्रि गाहाय ? जाउलिया : आंखौ हार्सिं दासान । आंनि गराइ आइराखिआ जेब्लाबो आंजों थाफागोन । अां थैब्ला बियो आं थैनाय रादाबखौ भुटान राइजोआव लाना थांगोन । नोंसोर जिंगा दासि । सादोरसिं : बिदिब्ला जों सा फार्से आवगायनोसै सान्थ्रि गाहाइ । खुलुमबाय । रुपसिं : खुलुमबाय । जाउलिया : जै जाथों । [ सादोरसिं आरो रुपसिंआ खुलुमना थाङो । जाउलियाआ गुबुन लामाजों थाङो ] [ फैसालि गोग्लैयो ] ( नुगान्नै ) [ आलाइखुंग्रि दैसा जिं खाथिआव हाग्रामाबारि । हाग्रामायाव दाउमा - दाउसा गाबनायनि आराव । दैसा जिंनि एसे जानगाराव गराइ गाबनाय खोनानो मोनो । मोदोम गंसे थैनि दागो , मेगन देग्रं देग्रां , खानाय आइला -जाइला , दावहारुनि