दावहानिखुरै दोहोरोम दावहाया बयनिख्रुइबो गिथावसिन । बर ' माहारि आरो बाथौ दोहोरोमनि सिगाङाव फैगासिनो थानाय सुबुं बिग्रायखांनाय एबा दोहोरोम दावहानि थाखाय साखा फारा जानांगोन जों दा । बे जांख्रिखांनाया एबा धोरोम दावहाया हारिनि , हादरनि दोहोरोमनि थैनाय थांनायनि जांख्रिखांनाय एबा दावहा जागोन । बे दावहाया फैनाय माने मुलुगा जोबस्रांनाय , बे दावहाखौ बयबो दाखालाम एबा खालामनो लुबैनो नाङा जों दा । बे दोहोरोम दावहायाव बाथौ दोहोरोमखौ फोथांनानै लाखिनांगौआसो साननो गोनां बाथ्रा जानानै फेदों जोंहा दा । बेनिखायनो बर ' हारिनि गोदान जोलै लाइमोन सेंग्रा सिख्लाफोरा दोहोरोमनि लैथोयाव लोहाबनानै खामानि मावनांगौनि गोनांथि दङ दा । बे फारसे सोरजिलु आरजिलु आरो दारिमिनारि सानस्रिनि गोनांथि दं जोंहा दा । बर ' हारि एबा बर ' समाजाव खोमसि फोथायनाय एबा खाना फोथायनायखौ होखारनो थाखाय आबुं सोलोंथाय होनांगौनि जावरिखांनाय लाबोनांगोन जों दा । 
 नाथाय जाय समाव बर'फोरा गावनि हारिनि आसारखान्थि गोनां , हारिमु गोनां , गुबै दोहोरोम गोनां हारिया गावनि सिनायथिखौ गारनानै दावखाया दावराय जानो नागिरनाय बाइदि गुबुन दोहोरोमाव बारस्लायलांदोंमोन , सोलायलांदोंमोन नाथाय दा बे बर ' हारिनि मानसिफोरा गले गले नबथि सोलायनो , गुबुन दोहोरोमाव बारस्लायनानै गुबुननि निति , आदर्श फालिनो गोसो गैलिया । रोजा रोजा बोसोरनि सिगां फालिबोनाय गुबै बाथौ दोहोरोमखौ सान्थौ , बोसोन , सुबुं अनसायनाय बैफोरखौ लानानै मुलुगाव सासे बर ' हारि बादि थांनानै थानो लुबैबाय , नुवाथारि आफा इसोर , आफा बाथौखौ मोननो लुबैनाय , खौसेयै थांनानै थानो लुबैबाय , गेरेमसा माहारि दानो लुबैबाय , गेदेमा माहारि दानो सिमां नुबाय , खोमसिजों साग्लोबजानाय बर'फोरनि नख्रांङाव सोरांनि हाइना सारफावना होनो लुबैबाय , नाख्रेबजानाय , गादबजानाय सुसिजानाय सोबख'जानायनिफ्राय उदांस्रि मोननो थाखाय हाजार हाजार बर' मानसिनि जोनोम जाबाय । बेखायनो फै खौसेयै बर'नि नखराव गोजोननि थाखाय बाथौ दोहोरोमनि फिरफिलानि सिङावसो थानानै खाम , सिपुं , जथा , गंगोना बिबुंनि मिलौदो देंखोनि सोदोब रिंखांहोनि ।