हवा , सेंसौ खाम्फाखौ सान्थ्रि गाहाइ खालामना थिनहरनाया जोबोर गेदेर गोरोन्थि जादों । भुटान हाजो आरो हायेननि खौसेथिनि नेर्सोन सासे जोहोलावखौ अां खोमाना लाबाय । गोरा गाहाइ : नोंथांनि मा दाय महाराजा ! सान्थ्रि गाहायखौ सान्थ्रि दैदेन्नो थिनहरनायाव मा गोरोन्थि जाखो महाराजा ? देबधर्म : औ , बेवनो गोरोन्थि जालांबाय ! बेवनो बेसेबा गेदेर गोरोन्थि जालांबाय । नङाब्ला जोहोलाव जाउलिया देवानआ थैनांनाय नङामोन बिनि थाखाय अांसो दाइनिगिरि । [ राजाआ रौ रौ गाबो । ] गोरा गाहाइ : महाराजा । गोसोखौ हमथादो महाराजा । जानांगौआ जालांबाय । जानांगौ दंब्ला रावबो हमथानो हाया महाराजा । रावबो हमथानो हाया । [ बे समावनो थान्दै हाब्बोना खुलुमफैयो आरो बुङो ] थान्दै : महाराजानि जै जाथों । देबधर्म : थान्दै । मा खौरां थान्दै ? थान्दै : जंदादुफा आरो लथादुफाआ महाराजानि बिथोन मोनोब्ला राज अन्दर महलाव हाब्बोनो नागिरदों महाराजा । देबधर्म : साबगौ । थिनहरनो हागौ । थान्दै : जेरै थिनो महाराजा । [ सिङाव हाबलाङो । दान्दिसे उनाव जंदादुफा आरो लथादुफाआ हाब्बोयो । लथादुफाआ बिखुङाव गथ ' सासे बादों ] जंदादुफा : महाराजानि जै जाथों । [ खुलुमना बुङो ] लथादुफा : [ खुलुमंना बुङो ] महाराजनि जिउ लाउथों । देबधर्म : जंदा आरो लथा , बुंनांगौ नोंसोरहा माबा दं ? [ लथादुफाया बिखुङाव बानाय गथ'खौ एङो आरो जंदादुफाआ नाजाआवो । बिनि उनाव खर गंग्लायै बुङो । ] जंदादुफा : बियो , बियो जावजें आरो आसिसुखिनि फिसा हिन्जाव । बिसोर सानैनि जुलि जानायनि गोथार नेर्सोन । महाराजा ! जों बे गथ'खौ नोंथांनो गथायनो फैदों । देबधर्म : जंदादुफा ! बोरो , बोरो नाइनो अां , जोहोलाव जाउलियानि फिसाआ माबादि । [ खाथिथाराव गसंना नायो । ] लथादुफा : नंगौ महाराजा ! जों बोराइख्रेब बुरैख्रेब राइजो जाबोबाय ।दा थांनायनि