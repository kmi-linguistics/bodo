आरो हादोरनिनो गुबुन जायगानिफ्राय फैनानै बि . टि . चि ओनसोलाव थिथामि खालामफैनाय सुबुं अनजिमानि बारायनाय । बेबादि थागिबि सुबुं खम सानखोनि जालांनो हमनाय हारखौ नायनानै बि . टि . चि . नि खाजिना बिफानआ गोख्रों नोजोर होनांगौ आरो गोबां हाबा मावनांगौनि बिबान दं । 
 थारैनो बुंनो थाङोब्ला सानजा पाकिस्तान एबा दानि बांग्लादेशनिफ्राय आयेननि बेराखा सुबुंफोर फैनानै आसामखौ मनग्लाब फैनाया गोदान जाथाय होन्नानै बुङोब्ला गोरोन्थि जागोन । बे सिरियै गाग्लोबनाया सानजा पाकिस्तान ( बांलादेश ) आरो सोनाब पाकिस्तान गावलांनायनि सिगांनिफ्रायनो आनथोर जयै सोलिबोबाय थाबोदों । 1901 – 2011 इं माइथायनि सुबुं सान्नाय रिपोर्टखौ बिजिरनानै नायोब्ला नुनो मोनगोनदि थांनाय जौसे बोसोराव नोजोराव गोग्लैनाय जाथाया जाबाय आसामनि थागिबि सुबुंफोरनि हारिमु , लंथायख'लि फारफ्रोमबो बिथिंनिफ्राय गोमालांनाय आरो गोमोथाव रोखोमै सुबुं अनजिमा हाबफैयोब्ला सुबुं अनजिमा बांनाया मानो गोमोथाव रोखोमनि जाया जानो ! बेवहाय राजखान्थिनि गोथौ बाथ्रा हाबनानै दं । आयेननि बेरेखा हाबफैनाय बांग्लादेशनि सुबुंफोरखौ लानानै भट गेलेनायनि खाथेराव आसामनिनो राइजो राजाफोर साइखनानै दैथाय हरनाय दैदेनगिरिफ्रानो रैखाथि होबोदों ।