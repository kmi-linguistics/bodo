गुगुरुब खुलुमनानै जब्रानो दै सान्थि गरदथाम दौनानै दोनायनि उनाव जब्राया मुगासे स्रि उन्दुहाबदों । अब्ला अखानायसि दावलाया गेसेरबायमोन । 
 अखानायबाय । फुंनि गुसु बारा मोदोमाव बिलिरफैबाय । दावसिन दावलाया गाबस्रावनानै अबंलावरिखौ दहाय लादों जानांगौ । बेसेबा गोजाननि मजिदआव मुस्लिमफोरनि 'आल्ला ' नि देंखोआ रिंखांबोदों । हिन्दु मन्दिरनिफ्राय गोजावबोदों हिन्दी मेथायजों । आराधना मेथाइ । बबेबा बर ' गामियाव खेरायनाय खाम - जथा सिफुंनि मिलौहाब देंखोआ फुंबिलिनि गोजोन बाराव बेरायग्लां बेरायग्लां बर'नि खोमा खोमा हाबफैदों । मानिबा दिखाराव हब्रा हब्रा हा फिसा हौवा दाव गाबदों - गोमसारलांदों रोमै रोमै । 
 मुगासे उन्दुहाबनाय लावगिया सिरि जाहाद मोनबाय । फिसाइ मेर्गाया बिसि लावगिनि खाथिआव थानानै राइदावदों । 
 : नै बिमा , नों देहाखौ माबायदि मोनखो ? 
 : एसे मोजां मोनबाय । 
 लावगिनि थेरबुं थेरबुं बुंनायखौ खोनानै आं बुंबाय । 
 " नखरनि मोदायानो बोराबदों जानांगौ । एसे मानासिना खालामब्लानो थाब हामगोन । 
 साना गोजा जाबोबाय । लावगिया हाया हाया बिसिनानिफ्राय सिखारबाय । बुरला जारला जानाय मोदोमनि जिखौ फानफबनानै थोथोर - बोबोर बायजोआब थांबाय । खाथिआव नेफानाय आब ' हंलेआ दोनलांफाबाय । आनै थिमफ्रिया अांखौ स्रोद बुंखोमाबाय
 : " माबाफोरसो सुवा - सुथिफोर दंमोन नामाबाल जावलिया फोरनावलाय । " 
 : सोंनायगोन आनै । 
 : र दा सोंनायगोन अां । 
 बेबायदिनो आनै थिमफ्रिजों अांजों माबा माबि राइज्लायफुबाय थानायावनो माब्लादि मेर्गाया बथल गंनै लानानै फैखो बेरेफुंजानि खाबफा खाबफा होखलाय जेनबाय जों मेगन मोदै होखारनो । 
 बथल गंनैखौ लोंजोबहां जानो खाबाव एफा एफा लसै । आनै थिमफ्रिया बुथुमनाय रावयै आंखौ बुंजेनबाय
 : " आनै लखब , जौखौ बारा दालोंसै नों । जौ लोंबा नोंनि खुगाया मोजां नङ । " 
 " औहाय आगै " ( आब ' हंलेयाबो लोगो लादेरो मुलुननाय मेगनखौ बिसिनानै ) " नोंखौ दाखालि बे बुदिरामनि फिसाला लोमजानायाव लांदोंमोन नामा आगै दा फिसालाया गैलानो थैबायनो , नोंखौसो राइथारदों जादों बाइदि बाइदि बुंगासिनो दंनोदा । नों खोनायाखै आगै । " 
 आस'रिद मोनबाय अां , गिबायबो । " इसिबां सानथ्रोब हरथ्रोब मेगन मोदै लानानै दुखु खस्थजों मालायनि निदान सिदान रैखा खालामो आं दिनै उल्था आंसो दायना ? नंमारगौ थालिरखौ सुंब्ला फिथाइ मोनजायो मानसिखौ निदान दासुं होन्नाय बर ' बोराइनि बाथ्राया । बायसान्स खोथाया नंमारगौब्ला . . . । 
 आंनि मोखां सोम सोम जानायखौ नुनानै आब ' हंलेवा हमनो हाबाय जानांगौ । बियो बुंबाय : 
 " गिनाङा फंबाय । नोङो ABSU जों राइज्लायहै । 
 बिसोर दायनाखौ फोथाया , बेयो सोरनिबा नायखांग्रानि रावसो जानो हागौ । " फुंनि 7 रिंगासोआव मेर्गानि न'निफ्राय बिदाय लानानै नआव थोंजों फैबाय अां । अां फैब्ला बुरिया साहा फुदुंनो अर जरायहां जाबायमोन । हाखु -दाखु बुरिखौ ABSU अफिस फारसे लिंलांबाय अां । ABSU नि नेहाथारी दावहारु