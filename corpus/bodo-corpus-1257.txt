सिबिजायो मान होजायो । जाय सुबुं एबा दैदेनगिरिया गाव थांनानै थासान्दियाव थार सुबुंनि गुन लानानै बयनिबो मोजांनि थाखाय हाबा मावलाङो बिबदि सुबुं एबा दैदेनगिरिनि आदर्शखौ इयुन जोलैया मान होगोन आरो अराय थुलुंगानि फुंखा जानानै थागोन । जोंनि समाजाव जर'खायै बर ' समाजाव माखासे गेदेमाफोर , सानसुमाफोर , दैदेनगिरिफोरा थैनानै थांदोंब्लाबो दासिम्बो गोजोन रैखाथि आरो जौगाथायनि थुलुंगानि फुंखा जानानै दङ । बिथांमोनखौ जों मख'नो हायो जेरै - गुरुदेब कालिचरण ब्रह्म , जोहोलाव नीलेश्वार ब्रह्म , सतिश चन्द्र बसुमतारी , रुपनाथ ब्रह्म , पद्मश्री मदाराम ब्रह्म , बड'फा उपेन्द्र नाथ ब्रह्म , सुबुंथिनि थान्दै बिनेश्वर ब्रह्म आरो गोबां । बिथांमोनहा साफा साफा गोगो आदर्शनि गेदेमाफोर । दानि बर'नि राव - थुनलाइ , समाज , हारिमु फोसाबनाय आरो जौगाहोनायाव बिथांमोननि बिहोमाया मख'थ्रनो हायै । बिथांमोनखौ दिनै बयबो मान होयो । मोनसे समाजनि आबहावाखौ गुबुंग्ले खालाम नायाव माब्लाबाबो गाब आरो महर गैयै भुतआ ( devil ) फाव फान्दाया । सोरबा सासे धोरोमारि आफाद एबा समाजारि आफाद एबा राजखान्थि आफादनि दैदेनगिरिया गावखौ बयनिख्रुइबो गोहोगोरा दैदेनगिरि महरै थौले गोसो लानानै गावनि आफादनि मोजांखौल ' सान्नानै गुबुननि मोजांखौ नायख्लेङोब्ला गोरोबलायैनि गेजेरावबो खौसेथिनि सानस्रिया नंखाय जागोन आरो माब्लाबाबो गोजोन रैखाथि आरो जौगाथाया फैनाय नङा । गावनि गोहोखौ लानानै गावनि आफाद एबा दोलो एबा समाजनि थांखिखौल ' जाफुंसारहोनो सोरबा दैदेनगिरि एबा गुबुन आफाद एबा समाजनि सोद्रोमाफोरखौ जिउ फोजोबनायनि हुमखि एबा बुलाय - सौलाय खालामनो फाव फान्दायोब्ला बेयो माब्लाबाबो गोरोबलायैनि गेजेरावबो खौसे फैनो हानाय नङा । Survival of the fittestनि ओंथिया बेखौ फोरमाया । गाव थारैनो गोख्रोंब्ला ( fittest ) गुबुनखौ हुमखि होनाय एबा बुलाय - सौलाय खालामनांगौनि गोनांथि फैया । बै हुमखि होजाग्रा एबा बुलाय - सौलाय खालामजाग्रा सुबुङा सोरबा सासे बिमानिनो फिसा जायहाबो थांना थानायनि मोन्थाइ दङ । बै सुबुङा नोंनो जानायबा मा बायदि मोनगोन ? नोंबो एसे गोसोखां गेदेमाफोरनि सानथौ - " Live and let live " . सासे मानसिखौ गोरोन्थिनिफ्राय फोसाबनो आरो गावनि आथिङाव गसंथानानै समाज फोसाबनो आरो गोरोबलायैनि गेजेरावबो खौसेथि लाबोनो सासे दैदेनगिरिहा गोगो आरो अनसुला गुन थानांगोन । बे आगोमा जिउखौ थांना थानोसो इसोरा सुबुंनो होदों । भारतनि संबिजितआ साफ्रोमबो नोगोरारिनो आयेनारि गोहो होखादों जेरै - 1 . समानथाइनि मोन्थाइ : जिखि धोरोमनियानो जा , जाति , हारि , आथोन , जोनोम जायगा , सोरखारि साख्रियानो जाया बेफोरनि साया जेबो फाराग गैयालाबानो साफ्रोमबो नोगोरारिफोरा आइननि नोजोराव समान आरो बयबो समान बिजिरनाय मोननो हानायनि मोन्थाय दं । 2 . उदांस्त्रिनि मोन्थाइ : ( i ) बयबो नोगोरारिया बाथ्रा बुंनायनि आरो गोसोनि सान्नायखौ फोरमायनो हानायनि मोन्थाइ दङ । ( ii ) जथुमनायनि मोन्थाइ दङ । ( iii ) समाजारि आफाद एबा हान्जा दानो हानायनि मोन्थाइ दङ । ( iv ) राइजो जानाय आरो नखर फसंनायनि मोन्थाइ दङ । ( v ) साख्रि मावनो आरो बेफार फालांगि खालामनायनि मोन्थाइ दङ । 3 . गुबुनजों सोबख ' जानाय एबा फोजोबस्त्रांजानायनिफ्राय हेंथायै गसंनो हानायनि मोन्थाइ : संबिजितनि 23 नं Article - नि मथेब्ला मानसिनि फालांगि खालामनाय ( traffic in human being ) , बिबायनाय , 14 बोसोर गाहाइनि गथ'फोरा लेबार मावोब्ला आइननि बेरेखा होननानै बुंदों । 4 . धोरोम सिबिनाय आरो फोसावनायनि मोन्थाइ : साफ्रोमबो नोगोरारिफोरानो गावनि मोजां मोननाय आरो गोसो जानाय बायदि जायखिजाया धोरोमखौनो सिबिनो , फोथायनो आरो फोसावनो हागोन । 5 . हारिमुवारि आरो सोलोंथाइयारि मोन्थाइ : गाव गावनि हारिनि हारिमु गोसारनायनि मुङाव जायखि जाया हारिमुवारि हाबा मावनो हानायनि मोन्थाइ आरो