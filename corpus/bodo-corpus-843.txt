ऋषि मुनिफोरनि गोर्बोयाव गोथार स्रां ब्रम्ह मुसुखाखौ लानानै सिबिनाय ज्ञान नेर्सोन , बिज्ञाननि नोजोरै रोखोमसे ब्रह्म धर्म । बर ' माहारिफोरनि गोजाम धोरोम सिबिनाय , सिबिनाय आबै आबौ मोननि सोरां - सान - अखाफोर - हाथर्खि हालाखौ गुदि खालामनानै सिबिनाय हा - दै - अर - बार अख्रां आथालखौ लानानै रोखोमसे सिबिनाय महरै ब्रह्म धर्म । बे गोथार धोरोमनि सिबिनाय हुदाखौ गोसो गोर्बोयाव , गोगोमै लानानै गुरुदेब कालिचरन ब्रम्हआ इं 1906 मायथाय 6 फेब्रुवारी ( बां 1313 साल , 22 माघ ) माघो पुर्णिखालि पर्बतजरा ओन्सोलाव ( बैनागुरि गामि ) गिबियै ब्रह्म जज्ञ होजेननानै ब्रह्म धोरोमखौ फोसावजेन्दोंमोन । 
दोनै जौसे बोसोरनि सिगां बर'समाजाव गोदानै ब्रह्म धोरोमखौ गिबि दिहुनगिरि महरै , गिबि धोरोम फोरोंगिरि महरै , ब्रह्म धोरोम गिबि फोसाबगिरि महरै गुरुदेब कालिचरण ब्रह्मखौनो गोसो गोर्बोजों सानग्रोनांगौ जाबोदों । ब्रह्म धोरोमाव ब्रह्म खौ सोर्जिगिरि , लाखिगिरि , फोजोबगिरि , महरै गुणायाम गुण गोहोखौ ब्रह्म - God होन्नानै सिबिबोदों । नाथाय माबा मोनसे गोहोखौ गोसोजों राफोदाय महरै माब्लाबाबो सिबिफेराखै ! गुगायथाम गुण गोहोखौ लानानै सासेल' गोहोमा ब्रह्म - ( God three in one , trinity unit ) एकमेवाद्दियम ब्रम्ह तदाप ज्योतिरस अमृतम ब्रह्म महरै ब्राह्मधोरोमाव सिबिनाय जाबोदों । गुबुन गुबुन धोरोमाव राम - कृष्ण , बिष्णु , शिब , हजरद , जिसुख्रीष्ट ' राफोदाय महरै सिबिनाय नुनो मोन्दों । ब्रह्म धोरोम सिबियारिफोरा ब्रह्मखौ बे रोखोम राफोदाय महरै सिबिनाय हुदा गैया ! 
मुलुगनाङै गुबुन गुबुन धोरोमाव माखौ लानानै सिबिनाय नेर्शोनथि दङ ? फिन महरै नुनो मोन्दों ख्रीष्टधोरोमाव जिसुखौ लानानै , इसलाम धोरोमाव हजरद महम्मदखौ लानानै , बौद्ध धोरोमाव भगवान बुद्धदेवखौ लानानै , जैन धोरोमाव महाबिर जैनखौ लानानै हिन्दु धोरोमावबो माखासे सिबियारिफोरा राम - कृष्णखौ राफोदायारि महरै पुजा कीर्टन - नाम , पालनाम खालामनानै सिबिनाय नुनो मोन्दों । थारैनो राफोदायरि गोहोया मा ? थारैनो गुदि गोहोमार नामा ? इस्वर रोखोम पुजा होनाय जादों दा ? इस्वरखौ दङ होन्नानै बिज्ञाननि मुगायाबो नागिरनानै मोनाखै । अब्ला इस्वरा राफोदाय महरै , गोहोमा जानो हानाय नङामोन । हिन्दु धोरोमाव मोदाय - मोदायजो महरै गोसोजों सुजुनानै सिबिनाय , खुलुमनाय रावफोरा थारैनो बेसेबांबा फोथायथावना , नंगौना - नङा ? गोसोजों सुजुनाय महर गोहोखौ लानानै माबोरै सिबिनो ? बिनि फिथाया मुलुगनांडै गेसेव ना गोगो जागोन ? मुलुगनाङै सान्थ्रहायै सान अखरां दङ । ग्रह - ग्रहसा , हाथर्खि - हालाजों बुंफबनाय । सान अखरां मुलुगाव बुहुमा ग्रह । अखाफोरा गुबुन मुंसे ग्रहसा । बुहुमखौ बोखावब्ला अखाफोरा फान 50 सो रोखोम रोखोम अखाफोर मोनगोन । होमब्ला अखाफोरा एसेबां उन्दै गोमोथाव राव ! फारसेथिं जोंमा सानखौ थारैनो 13 लाख बाहागो खालामब्ला बुहुमखौ मोनगोन !