आथिखालनि सोलिनाय थासारिफोरखौ नायोब्ला नुयो । इंराजफ्रा गोदो सामराइज्योबादखौ भारत बायदि गुबुन गुबुन हादरफोराव गायसंनानै गावसोरनि इंराजी रावखौ सोनानै होलांबाय । गावसोरनि रावखौव गासै हादरआव राइज्लायनो , लिरनो , फरायनो रोंनायखायनो बिसोर दिनै सोलोंथाय हारिमुफोरजों गोसार होनो खाबु लाबाय आरो Globalisation नि गोहोमखौ गोसार होनो थाखाय गुबुन गुबुन हादरफोराव Mission गायसंनानै गुबुन गुबुन हारिफोरनि सोलिनाय आसार - खान्थिफोरखौ सोलाय - सोल ' खालामनो लाबाय । बिदि होननानै , बिसोर Mission गायसंनायफोरा बबेबा मोनसे हारिखौ गादबनानै गावसोरनि राव हारिमु , आसारखान्थिखौ सोनानै होनाय , बे नङा । राव , हारिमु , आसार - खान्थिफोरखौ सोलाय - सोल'नि गेजेरजों जौगाखां होनायसो । नाथाय गोबां सुबुंफोरा Globalisation होननाय लोगो लोगो गोसोआव संखिनाय फैदों । Globalisation बेबा मा बाइदि ? साननो हनो गोरों सुबुंफोराबो दिनै गोथौयै बिजिरनानै नायालाबानो गिखांनायजों गावसोरनि राव , थुनलाय , हारिमु , आसार - खान्थिफोरखौ नेवसिगारनानै बैसोरजों थाब थाबैनो गोरोबफालांनो लानायखौ नुनो मोन्दों । बेबादि जानानै बुहुमनिफ्राय गावनि राव , थुनलाय , हारिमु , आसार - खान्थिफोरखौ थारला खोमानानै लानाय गोबां हारिफोर दं । बर'फोराबो दानि थासारिजों थांबाय थायोब्ला सानसे समाव बर'नि राव थुनलाइ हारिमुआ बुहुमनिफ्राय गोमोर लांगोन , बेयो रोखा ।