बेयो थार । नाथाय सिखां जेननायनिफ्रायनो गाज्रि साननाया फैयोब्ला गोसोआव दावहा सोमजि होयो । जायनि जाहोनाव सानसेया गोजोनै थाथिरनो हाया जायो । अब्लानो गोसोआ गिलिर जायो आरो मावनो नाङै खामानिखौबो मावफ्लाङो । उनाव उनदाहा खालामनो गोनां जायो । नाथाय सोरां जेननाय गोजोन फुंबिलियावनो मोजां साननाय एबा मोजां मावनाया सुखु - गोजनजों लोगोसेयैनो हराव बैसाङाव आलो - गोजोनै उन्दु लांनो हायो । फुंबिलिनि मोजां खामानियाव आगान होजेननायनि ओंथिया इसोर फुजिनाय हुदाखौनो होनजायो । गोजोन आरो सोरांस्रां नुजेननायावनो गोसोयाव इसोर फुजिनायनि हुदाया गोसोनि गाज्रि साननाय - हनायखौ स्रां खालामो आरो सुखु - गोजोनै जिउ खुनायाव मदद खालामो । साननो गोनां बाथ्राया बेनोदि फुंबिलिनिफ्राइ उन्दुनाय समहालागै मा मावखो गोसो खांनानै गोजोन मोनो । नाथाय गाज्रियाव नांथाबना थायोब्ला हराव फारिफारि गोसोखांनानै गोसोआव सौगदाव खाङो आरो साननाय हनायखौ गाज्रिनिफ्राय गाज्रिसिन दैदेनलाङो । बे गाज्रिखौ बावगारनो नाजानांगौ आरो फैगौ गाबोननि थाखाय मोजांखौसो साननांगौ । नङाब्ला जिउनि गुबै ओंथिया थानाय नङा । 
 जाय सुबुङा गावनि सायखंनि आवगाय दावगालाङो बिनो गावनि जिउनि बिगोमा जानो हायो । नाथाय सायखंनि उन उन हान्थिनाय फोरा जिउखौ फुरायै जाफुंसार होना हाया । साननि उन मोखां आरो सायखंनि उनाव थाग्राफोरा जिउनि रंजा - खुसिखौ जेब्लाबो मोननो हाया । रंजा - खुसियै थानो थाखाय गासैखौबो अननाय आरो सनमान खालामनो नांगौ । साफ्रोमबो सुबुंजों बे सोमोन्दोखौ लाखिनो नांगौ , जाहाथे रावबो उन्दै - गेदेर नङा , गासैबो सासे इसोरनिनो फिसा । अननाय एबा मान होनानै गोजोननायखौ सानैबो मोनो ; होग्रा एबा होजाग्रा । जायखिजाया मुवा होनानै गोजोननाय मोनो आरो होगिरिखौ गोजोनै जिउ खुंनायाव मदद खालामो । 
 फुंबिलियाव सिखारनानै इसोरखौ थांखिनानै आर'ज गाबोब्ला गोसोनि गाज्रि हुदाफोरा सोलाइसोल ' जायो आरो गोजोन जिउ खुंनायाव हेफाजाब होयो । बाथौ दोहोरोमनि आर'जनि ओंथिया बेखौनो फोरमायो । सुबुंनि जिउ खुंनायाव दोहोरोमानो जाफुंसार होयो आरो खुसिनि जलंगाखौ सुफुङो । इसोरनि अननायखौ जाय फोथायो बियो गोजोनै जिउ खुंनो हायो । गोसोखौ हमथानो हानांगौ । खर'नि मेलेमखौ इसोर गाबज्रिनायाव बाहायनो सोलोंनांगौ । गसाइनो बेखौ फोरमायनो नाजानांगौदि - गोथार गोसोजों सिबियो आरो अननायखौ बिनि सायाव गोथारै होयो । बइखौबो समान नोजोर अननानै , गोर्बोनिफ्राय जिनिरखौ हुखुमुरनानै थारखौ बाहायनो नाजानांगोन । नंगौ , गाज्रि हुदाखौ थाबै एंगारनो हाया । गावनि गोसोखौ दबथायनाय बिबाना गावनि सायावनो । गोसोनि साननाय हनायखौ सुद्रायनो नाजानांगोन । जेराव सुखु गोजोनखौ मोननो हायो । अब्लानो दुखुनि निजोराया जायखाराव बोहैलांगोन आरो सुखु -गोजोना दिदोमै बासा लागोन ।