बोराइ बाथौखौनो जों जेब्लाबो मानिनानै , गनाइनानै फालिनानै सोलिनो नाजा नांगौ । मानिनानै सोलिनो रोङैनि जाहोनावनो सुबुंनि जिउ संसाराव दुखुनि जाहोन जानानै फैयो । जोनोमनि उनाव जोंखौ जाय खांबाय , बाबाय , फेदेरबाय , फोलावबाय नांगौ बायदि जोथोन लाबाय बै बिमा - बिफाखौनो मानिनानै सोलिनो नाजानांगौ । आथिखालाव खायसे लाइमोन सेंग्राफोर उजिबाय , जाय गावनि बिमा - बिफायानो सोसोन्दो लानो लाजिग्रा जाबाय । सोरबा सोरबाथ ' गावनि बिमाखौ ' आइ ' होन्नानै गाबज्रियाब्लानो ' बुरै ' होन्नानै आरो बिफाखौ ' बोराइ ' होन्नानेसो गाबज्रिग्रा दङ । बेनि अनगायैबो फरायसालियाव फरायनाय लाइमोन सेंग्रा - सिख्लाफोरा गावसोरनि फोरोंगिरिखौ ' सार ' होन्नानै गाबज्रियाब्लानो ' मास्टार ' होन्नानैसो गावज्रिग्रा द्लाम दङसै । फरायसा समाव गावसोरनि फोरोंगिरिफोरखौ जेब्लाबो मानिनानै सोलिनो नाजानांगौ । फोरोंगुरुखौ मानियै , गनायै फरायसाफ्रा जेब्लाबो मोजां सोलोंथाय लानो हाया । बेनिखायनो लाइमोन बैसोनि आखल आखुखौ फोसाबनो थाखायनो दोहोरोमनि गोनांथि जानानै फैयो । दोहोरोमनि बेन्दोंयाव थानानैसो सासे मानसिया मोजां आखल - आखु दानो हायो । बेनिखायनो बाथौ दोहोरोमनि गेजेरजों लाइमोन सेंग्रा - सिख्लाफोरनो दोहोरोमारि गियान होनायजों लोगोसे मोजां आखल - आखु दानो राहा लानांगौनि गोनांथि जानानै फैबाय । 