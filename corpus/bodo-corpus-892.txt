आरो फुं - बेलासि ननि खाथि - खाला थानाय बंफां - लाइफांफ्राव दै लुयो । बेनिखायनो धोरोम बिजाबफ्राव बुंनाय दङ दि , " पसन्टु आत्माबट सर्वभुतानां " होन्नानै । थामहिनबा गासिबो जिउ - जिबिफोरखौ गाव बादि सान्नानै बिब्दि नोजोरजों नायनांगौ आरो नांगौ बायदि ब्यबहार खालामनांगौ । अब्लासो जों सान्नो - बिजिरनो हागोरों बिबेक गोनां मनुष्य बुंजागोन । नङाब्ला बिबेक गैयै जिउल जानानै थागोन । बेनिखायनो बुंनाय जयो दि , कर्मनि गेजेरजों धोरोमनि खामानि मावलांनो हायो । सत गुणजों गोहोम खोलैजानानै मुलुगनि मोजांनि थाखाय मावनाय खामानिफोरखौ शुभ कर्म , सत कर्म एबा धोरोमजों गनायजाथाव कर्म बुंनाय जायो आरो धोरोमजों गनायजायै गाज्रि रिपु ( काम , क्र'ध , ल'भ , म'ह , मद आरो मात्सर्य ) जों दैथिं जानानै मावनाय गाज्रि खामानिफोरखौ दुषकर्म बुंनाय जायो । दुषकर्मफोरखौ मावयोब्ला इसोरनिफ्राय अन्नायखौ मोन्नो हाया । बिब्दि खामानिनिफ्राय जोंहा फाफसो जायो । बिब्दि खामानिफोरखौ मावयोब्ला जों धोरोम गैजारोङैनि खामानिसो मावनाय जायो । जेरै : - ( 1 ) कामाटुर जानानै समाजनि नेम बादगा खामानि मावनाय , ( 2 ) रागा जोंनानै गनायजाथाव नङै बोलो बाहायनानै बुद्ला - बुसि खालामनानै उदखारि खालामनाय , ( 3 ) जानाय - लोंनायाव आरो रां - रुफायाव बांद्राय लुबैसुला जानानै खामानि मावनाय , ( 4 ) गावनि नखरनि मानसिखौ समाजनि बादगा उदखारि खालामब्लाबो दायनिगिरि खालामै , ( 5 ) दुथां गोसोजों गावल' गोरोंसिन - रोंसिन मोजांसिन सान्ना लानानै रावनिबो मोजां बाथ्राखौ खोनासङै जानानै , अहं गुर्गुजिया जानाय , आरो ( 6 ) ना - बेदर जासे जानानै फेग्रा बेसाद जुमाय , थांखु , बिड़ि , सिगरेट , कानि , भां , गान्जा बाइदि बेसादफोरखौ लोंनाय , सोबनाय आरो जानाय । बेफोरो गासिबो गाज्रि रिपुजों दैथिं जानानै मावनाय कुकर्म ( गाज्रि खामानि ) जोब । बेफोर खामानिफ्रा गावनि , गावनि नखरनि आरो समाजनि गोबां खहा खालामो आरो फाफनि खामानि मावनाय जायो । जोंनि अज्ञानतानि जाहोनाव मावफ्लांनाय गोरोन्थि खामानिफोरनि थाखायसो जोंनाव मोदोम / देहा आरो गोसोनि आजार सोमजिखाङो । बेनिखायनो बुंनाय जायो दि बेराम - आजारा जोंनि गोरोन्थि गोनां खामानिफोर मावफ्लांनायनि थाखायसो जायो । जोंनि सान्नाय , बिजिरनायफ्राव माबाफोर खंख्ला थायोब्लासो जोंनि मावनाय खामानिफ्राव गोरोन्थि जायो । जोंनि बे ज्ञाननि खंख्लाफोरखौ गैया खालामनानै लानो जों जोंनि धोरोम बिजाबफ्राव गुरुवा थिन्नाय बोसोनफोरखौ आबुङै मावफुलांनो नाजानि फै । अमः शान्ति -शान्ति -शान्ति ।