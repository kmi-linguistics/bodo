इं 1964 माइथाय । अब्ला अां गेजेर फरायसालिबा थाखोनि फरायसा । बै समाव प्रफेसर चरण नार्जारी सुजुनाय " बड " लाइसिआव मुस्रि बानेश्वर बसुमथारि लिरनाय " जोहोलाव जाउलिया देवाननि सल " मुंनि दोंसे जिउ खौरां फरायनो मोन्दोंमोन । बे जिउ खौराङा बड'नि दिहुनगाड ' आरो दिहुनगास्नियाव साफायना फोस्रावजादोंमोन । सल'आव थानाय जाउलिया देवाननि आखु , गोहो - बोलो आरो बै समनि थासारिआ आंनि गोसोखौ जोबरैनो मुहिहोनो हादोंमोन । बर'फोरनि गेजेराव खुगाजों खुगा सोलिबोनाय गुबुन गुबुन सल'बाथा फोरबादि जाउलिया देवाननि जिउ खौराङाबो मोनसे सल'बाथा होन्ना अां सान्दोंमोन । बे सल'नि जाथाया आंनि गोसोआव एसेबां नांथाबना थादोंमोनदि अांनि बैसोआ राबोनाय लोगो लोगो जाउलिया देवाननि सोमोन्दै मिथिनो आरो थार जाथायखौ संदाननो लुबैनाया एरदेर लाङो । बाइदि सम आरो बाइदि खामानि लाना बिजनी , सिदली , बासुगाव , क'कराझारनि सिङाव थानाय गामि - गालाफोराव अां थाबायदिंनो गोनां जानायाव मानसिनि खुगाखुगा जाउलियानि गोमोथाव खौरांफोरखौ खोनानो मोन्दोंमोन । अां जाउलिया देवाननि गांसे आबुं फावथाय लिरनो थिरांथा लानायसै । नाथाय जाउलियानि सोमोन्दै लिरनाय नांगौ रोखोम जेबो आगु नेर्सोन एबा बिदिन्थि मोनिलाय गोसोनि सान्नाया गोसोआवनो गोमोरलांफिनो । जाउलिया देवाननि सल'नि बाथ्राफोराल ' अांनि गोसो सिङाव रोमै - रोमै रिंखांफैबाय थायो । गोबां गोरों - गोरा , सानसुमैफोरनि खाथिआव सुलार लाब्लाबो जाउलियानि सोमोन्दैलिरनाय बिदिन्थि रावनिफ्रायबो मोन्नो थाङाखैमोन । इं 1984 माइथायनि सेप्तेम्बर दाननि 22 अक्ट'आव अां मानाव गेदेर मुस्रि रुपनाथ बसुमथारिनि न'आव थांना सुलार लाब्ला बिथाङा फोलाया सिखोमाया गांसे टाइप बुनाय लेखा दिहुन्ना होदोंमोन " A brief History of Survey of the District Goalpara By F . C . HIRST , I . A . ( True Copy ) " मुंनि गांसे गोजाम बिदिन्थि । बेव हार्स्ट बिथाङा बै समाव ग'वालपारा जिल्लाखौ सार्भे खालामनायनि रिप'र्टआव जाउलिया देवाननि बागै सुंद'यैब्लाबो फोरमायदों । अब्ला आं मोनसे