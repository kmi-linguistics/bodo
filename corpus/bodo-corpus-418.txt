ब्रह्मा एबा बाथौब्लाबो नाथाय खुंनाय आरो फालिनायफोरखौ नायोब्ला जों बरफोरा हिन्दु गुबै जालांमारनो हमबाय । माखासे बोसोरनि उनाव बाथौ आरो ब्रह्म धोरोम बर'फोरनि गोदोनि धोरोमसोमोन होन्नानै मिथिनोबो हासिगौ । 
 बिदिब्ला सोंथि मोनसे दिखांनाय जानोसै " हिन्दु धोरोमासो बर'फोरनाव जर - जलुमै हाबफैखो ना बर'फोरासो हिन्दु धोरोमखौ बरन्नानै लाबोखो ? " 
 महामानिफ्रा राइजो खुंनायनि समनि माधब कन्दली , शंकरदेबनि युग , कृष्णचन्द्र इरागदाव मोननि जुग एबा गुरुदेब कालिचरण ब्रह्मनि समनि बाथ्राफोरखौ दोनथनानै 2000 इं माइथायाव बि . टि . चि . नि खुंथायनि बान्जायनायाव बड'फा नोगोराव खुंजानाय महाजग्य आनो फोरमान होनो नागिरो बे बर'फोरासो हिन्दु धोरोमखौ बरायनानै लाबोदों । बि . टि . चि खुंथायाव थानानै हिन्दु धोरोमनि पुजामेला फोराव थांनायखौ हेंथा होग्रा आरो सोरबा एंब्रायै थांग्राफोरखौ साजा होग्रा माखासे बै समनि फरायसा आफादनि दैदेनगिरि आरो मावथि बिथांमोनहानो दिनैबो बि . टि . चि . खुथायनि दैदेनगिरिफोरनि माखासे । 
 जुगा सोलायसुलि , भुमआबो सोलायसुलि मोनसे समाव सानासो भुमनि सोरगिदिं गिदिङोमोन दा नाथाय भुमआसो साननि सोरगिदिं गिदिंबाय । बर'फोराबो माखासे साननि उनाव बुंनो हासिगौ बर'फोरनि धोरोमा बाथौ नङामोन , नंगौब्लाबो बाथौआ हिन्दु धोरोमनिसो दालाइखासोमोन । धोरोमजों लोगोसे सोलोंथायजों बिजों लानाय बर'फोरनिया गोरोन्थि जादों होन्नानै बुंग्रा मानसिबो ओंखारनो हासिगौ ।