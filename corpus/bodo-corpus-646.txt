मायथाइनिफ्राय खाथियाव थानानै खामानि मावफानो मोननाय हिसाबै जों मोन्दांनायाव बिथांनि मावनाय खान्थिया गुबुननिख्रुइ एसे आलादामोन । बिथांनि गुबै सानथौआ जादों हारि अनफावरि । सिगां बर ' फिसा हिसाबै सिनायथि होगोन , बर ' रावआरि हिसाबै थागोन आरो हारि थुनलाइ राव हारिमु जौगानाय बागै जिउयै माहामै खामानि मावगोन । 
 1983 मायथाइ । बे समाव आसामआव आसुनि दैदेननायाव गुबुनारि होखारनायनि गिलु बालु सुबुं सोमावसारनाय जादोंमोन । बे समाव आसामनि बार हावया गाज्रिथारमोन , हारिजों हारि मुगैलायनाय , नासयलायनाय सम । बे मायथाइनि 12 - 14 मे सिम दरं जिलानि उदालगुरियाव खुंनाय गा 24थि बर ' थुनलाइ आफादनि जथुमआव बिहुराम बर'खौनो फिन गाहाइ नेहाथारि सायख'नाय जायो । बिथाङा लानो बादोंमोनब्लाबो थान्दैफोरनि नारसिननायाव लानो गोनां जायो बिबानखौ । बेनि बोसोरथाम उनाव 1986 मायथाइयाव बरपेटानि सालबारियाव खुंनाय जथुम्मायाव बिथांखौ आरोबाव सायख ' फिन्नानै गाहाइ नेहाथारि मासिखौ होनाय जाफिनो । बे समावबो बड'फा उपेन्द्रनाथ ब्रह्मनि आफाद दैदेननायाव एबसुआ आलादा हादर बिनायनि सोमावसारनाय थांखिखौ नाजावो आरो बेनि बोसोरसे उननिफ्रायनो 1987 मायथाइनिफ्राय गोख्रों सोमावसारो । 
 ओजोंहाय 1986 मायथाइनिफ्रायनो आसामनि ओनसोलारि थासारिनि राव थाखोखौ नायनानै असमीया रावखौ बर ' फरायसानि जुनै 4th language without affecting in the examination हिसाबै नाजावनो बर ' थुनलाइ आफादआ थांखि लादोंमोन । नाथाय बर'फरायसा आफादअा बे थांखिखौ बेरेखा खालामनायाव बेनि बोस्रांनाय राहा हिसाबै गुवाहाटीनि चम्पाबती गोजौ फरायसालियाव मोनसे convention लिंनानै बेनि थार लामा दिहुन्नो मतामत लानो साननायावनो नांलाय खमलाय सोमजियो उनाव थांखिखौ जानगारना दोननो गोनां जानायसै । बे जाथाइखौ बिहुराम बर'आ गोख्रो रावजों बुंदोंमोन नांलाय खमलायजों मोनसे जेंनाखौ बोस्रांनो हाया , गुसु मेलेमजोंसो सानलायनानै थार जेंनाखौ बोस्रांनो हायो । बे ढुं ढुं हाव हाव बारआ उनाव लासैनो गोजोननि लामायाव फैयो । बुंनाया गाहामदि , बै समाव एबसुआ दोलोनै जानानै खामानि मावबाय दंमोन । बिहुराम बर'आ सोरबा माबाफोर बुंब्लानो excitement आरो emotional जायामोन । लासैनो बाथ्रानि सायाव जुक्ति होनायमोन । सोरबा थान्दैआ बाब्राब खुब्राब बुंब्लाबो बेनि बोस्रांनाय राहा दिहुन्ना बयखौबो गोजोन होनो हाग्रा सुबुंमोन । हरखाब थार आजावथावना थांखि दैथायग्रा सुबुंमोन बिथाङा । बिहुराम बर'आ गोबां सम गाहाइ नेहाथारिनि बिबानखौ लानानै हारिनि मान थाखो राव थुनलाइ जौगानाय गोसारनाय हाबायाव मुखुब थाग्रा सासे मदद जांगिला दैदेनगिरि मावथिमोन । बिथांनि सिमां बादि बर ' रावखौ साहित्य अकादेमीनि गनायथि मोननो जुनै जोबोर खस्टनि गेजेरजों बै समनि सा . अ . नि नेहाथारि इन्द्रजित चौधुरीखौ एप्रिल दाननि 1987 मायथाइयाव तामुलपुराव खुंनाय बर ' थुनलाइ आफादनि जुथुमायाव गाहाइ आलासि महरै लाबोनानै मोनसे जारिमिनारि बिदिन्थि दिन्थिनो हादोंमोन । बिथां इन्द्रजित चौधुरीया गावनि बिबुंथियाव बर ' माहारिनि थासारि हारिमुखौ नुनानै सोमो नांलांदोंमोन । बेनि बादैबो बिथाङा जिउ थासान्दिआव बर ' रावखौ डाइनथि फारियाव सोनाय , प्रमद चन्द्र ब्रह्म लिरनाय सोदोब बिहुंखौ आबुं महरै सेबखांनायनि जयभद्र हागजेर भवन लुफुंनाय बाथ्राखौ अराय साननायमोन । मोनसे समाव माइसुरआव हैनाय खामानि समाव बिहुराम बर'आ सुजुगिरि बिथां प्रमद ब्रह्मखौ गावनि न ' रौतायाव दोनहैनानै हाबा मावहोदोंमोन । बे बिथिङाव बिहुराम बर'नि अनजालि बाजै ललिता बर'नि नखरनि हेफाजाबखौ बावगारनो जों रावबो हानाय नङा । 
 एखनब्ला बिहु आदानि गोबां बाथ्रा , बेनि आखल दाउलफोरा गोसोयाव फैयो । 1988 मायथाइनि एप्रिल दाननि 8 अक्ट । गावनि न ' रौतायाव मानिबा खोथा लानानै आं कमलाकान्त मोसाहारि , साजेन्द्र , अमरेन्द्र आरो राखेश्वार ब्रह्म , बिहुराम बर'नि न'आव हाबलांनो होननानै थांबाय । बे दाननि सानब्रेसो उनावनो गा 29थि ढेकियाजुलि जथुम्मा ।