खन्थाइनि गुबै आयदाया National based आरो फोरमाइनाय बाथ्राया सुबुं समाजनि सुखु गोजोन खोसेथियै थांना थानायनि । जोबथा खन्थाइ दावहारुआव साफ्रोम सुबुंखौनो साफा साफा दावहारु महरै फोरमायदों । गुवार नोजोरै नाइबिजिरोब्ला जोंनि जिउ हान्थिनाया थारैनो सोरां मोननायनि थामहिनबा सोरां हादरसिम सहैनायनि ( एबा खोमसिनिफ्राय सोरां सिम सहैनायनि ) । दुलाराइ बुहुमानो मोनसे गुवार नुसमोनै दावहाथिलि आरो जों साफ्रोमबो साफा साफा दावहारु । जोंनि जिउलामाया खोमसिजों साग्लोबनाय जायनि थाखाय सोरांसिम हान्थिनायाव गोबां दुखु - दाहा सहायनांगौ जानानै फैयो । बै दुखु - दाहाखौ नेवसिनानै दाउखोलांनो हाब्लासो नंगुबै जिउनि सिनायथिखौ होनो हायो । बिब्दिनो सोरांनि लामायाव गसंथिनाय सुथुरफोरखौ फेजेन्नो हाब्लासो नंगुबै देरहानाय जायो । खन्थाइनि गुबै आयदाया National based आरो खन्थाइगिरिनि सानस्रिया गोख्रों आरो सोरांनि मिजिंथियारि ( फोथायारि ) महरै बेरखांथिदों । खन्थाइनि जोबनायाव बे बाथ्राया रोखायै बेरखांदों । जेरै - नेवसिदों जों बारहुंखा सार अन्थाइ सुथुरखौ फोजोवस्रांना आवगायदों जोंनि मिजिं थिलियाव । सोरां हादराव . . रंजा बाजा देरहानायनि मेथाइ रोजाबगोन जों . . । बेयाव खन्थाइगिरिया सोरांनि हादर होन्ना सोलोंथायनि सोरां मोन्नाय आब्रुथि , सोदोमस्रि गोनां ( दखरसे ) हादरखौनो फोरमायदों । बिथां बसुमतारीनि खन्थायाव गुबुननिबादि खेंसालियै , गिदिं - गिदा , सोनबोलावरियाव लोहाबनानै फोरमायनायखौ नुनो मोना । खन्थाइफोरा सुंथाबब्लाबो फोरमायनाय गोख्रों , आयदाया गेबें , सोदोब बाहायनाय गोरलै स्रा स्रा हमदां हानाय बादि जादों । गुवार ओंथि गोनां बाथ्राफोरखौ सुंथाबो फोरमाइनाया बिथांनि खन्थाइफोराव नुजानाय एबा बेरखांथिनाय मोनसे मुख'जाथाव आखुथाय । बे बाथ्राखौ रोखायै बुंनो हायो दि - बिथांनि खन्थाइफोरखौ फरायोब्ला मैदेर मासेखौ औवा हासुंआव सोना दोन्नाय बादि हमदांहायो । जा बुंनांगौ रोखायै फोरमाइनाया बिथांनि खन्थाइफोरनि मोनसे गुबुन मुख'जाथाव आखुथाय । गिनाय गैयै जासे फोरमाइनायाबो गुबुन मोनसे मुख'थाव आखुथाय होन्ना बुंजायो । बर ' थुनलाइनि बाख्रिया बिथांनि खन्थाइ सोर्जिजों इसेब्लाबो आबुं जागोन होन्ना मिजिं थिजायो । गिनाय गैयै , उदांस्रिनि मिजिंथयारि बिग्रायलु गोसोनि खन्थाइगिरि महरै बिथांनि मुङा अराय मिथिसार जानानै थागोन ।