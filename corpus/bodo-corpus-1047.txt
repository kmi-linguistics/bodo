साराइबिल एबा सराइबिल मुंनि जोनोम : दिनै जों 67 बोसोरनि सिगां सापटग्रामाव हाग्रा बिफाननिफ्राय दंफां दान्नानै नावजों सालि खानानै फानहैग्रा ' बिक्रि बादा ' मुंनि मोनसे थावनि दंमोन । जाबाय समाव गराइ गारि , मथर गारि गैयामोन बे समाव गोबां दंफां फालांगिरि ( कनट्राकटर ) मोनहा नाव जावग्रा मानसिनि मदद लानानै सापटग्रामनिफ्राय गुरुफेला दैसाजों नाव जावबोनानै जानालि , जाखाथि जानानै राइमाना खाथिनि बिलोयाव दंफांफोरखौ सालि खानानै गुरुफेला दैसाजों जावलांनानै सापटग्रामनि बिक्रि बादायाव दंफांफोरखौ फानहैग्रामोन । बे समाव गुबुन गुबुन हारिनि सुबुंफोरजों लोगोसे गोबां बर'फ्राबो दंफां खुब लाग्रा फालांगिरिनिफ्राय एबा हाग्रा बिफाननिफ्राय रां लनानै खुबनि दंफां दाननानै नखरनि जिउ खांबोदोंमोन । पर्बतजरा , सिदलि , रिपु मौजानि गोबां दंफां दानग्रा थावरामुन्दा , जानालि जाखाथि , बाइदि दैसा एबा बिलो सेराव बादा लुनानै दंफां दान्नो थाफैनायमोन । बे बादि बादायाव थांनानै दंफां दानग्राफोरखौनो बादारि बुंनायमोन । बै बादारिफ्रा आथिखालनि बसगाव गामि थामहिनबा गोजौ फरायसालि खाथियाव थानाय बिलो सेराव बादा लुदोंमोन । बिलोया साराइबादि महरनिखाय बे बिलोनि मुङैनो गामिया साराइबिलो - साराइबिल जादों । साराइबिलनि साखाथि - फाखाथि गोबां बिलो दं । बैफोर बिलोनि मुङाबो मोनफा मोनफा ओंथि दं । जेरै - बसा थानाय बिलो बसा बिलो , गोबां नास्रायना मोनग्रा बिलो नास्राय बिलो , खुसुं मोनग्रा बिलो खुसुं बिलो , बारजा बादि बिलो बारजा बिल बाइदि बाइदि ।