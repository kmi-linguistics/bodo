सारिआलियाव फैनानै सानबावबाय आङो फैसाखौ एसे लाबो नांगौमोन आङो । मालाय गुबुनफ्रा ना बेदर बायनायाव होसो होसो खालामदों । मैगं थाइगं बायनो बाजाराव होंगो दोंगो खालामफैदों । 
 जाथि खुरमाबो गैया खाथियाव । बिथ'बायनोबो । बोरैबा गोसोखांबाय साहा गलानि बिगोमा आबैखौ । 
 " आबै ! नोंनियाव बाजि रां मोनथ'गोन ? " 
 आबैया जेबो बुङाखैब्लाबो हाले मिनिस्लुनानै बाजि रां आंनो होनायसै । नुथायखौ नोजोर होबाय थानाय लोगोफोरनि सासेया आंखौ राव होबाय । 
 " दैमारिया , मा फैसा नागेरनो गोनां जादों ? नोंनि बुरैयानो मैयासो दानथामनि दरमहा मोनदों माथो ? पेन्दिं जानानै थानाय दानथामनि दरमहा मैयासो मोन्दोंथ' । आंनि बुरैयाबो मोन्दों । बेनिनो हाजारसे लानानै आंबो बाजार खालामनो फैदों ; नै " होन्नानै धीरेनआ अांनो बाजौ रांनि नम्बरि गांनै दिन्थिनायसै । 
 धीरेननि रावआ आंनि गोसोआव खें सुखावहैनाय बादि मोनबाय आङो । लाजिनायबो मोनबाय । दरमहा मोनदोंब्ला बुरैया मानोथो फालाइ फैसा गैया होनखो ! बुंदोंबो बुदों गरसेबो गैया होनबावदों । इसिबां नंखाय बुंनो हायो होनब्ला ? आंथ ' रावबो नङा । आङो फिसाइ । थेफ्ला बिमानि आङो असेथार फिसाइ । हाबा खालामनानै लाबोनाइ फिसाइ । थेफ्ला बिमाया गिरजा न'आव इसोरखौ साखि खालामनानै राइजोफोरनि सिगाङाव आस्थाम सोजानानै हाबा खालाम जानाय अांनि बिसि । खनसे नङा खननै नङा खनथाम समायखिरा लानानै फाद्रीनि सिगाङाव आजावना लाजानाय थैस'–थांस ' जिउनि लोगोरि । 
 " दिनैनिफ्राय नों आंनि जिउ - मोदोम ; जों सानैजों मोनसेल ' देहा । नोंनि देहाया सायोब्ला अांनि देहायाबो दुखुमोनगोन । नोंनि दुखुयाव आंबो गाबफागोन आंनि