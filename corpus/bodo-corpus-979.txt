हागौ , नाथाय नों आंनि बोसोनखौ मानिनांगोन । कालीआ बुंनायसै - नोंनि मा बोसोन बुंदो , अां मानिनानै लागोन । नों जाय खामानिखौ मावनो ओंखारदों बाफोर खामानिखौ नागारनांगोन , अमब्लासो अां निमाहा होगोन । शिबनि बेबादि रावखौ खोनानानै कालीआ नागारनो राजि जानायसै । बे साननिफ्रायनो कालीनि संहारनि खामानिया जोबनायसै । बेफोर सलनिफ्रायनो मिथिनो मोनो ब्रम्माया सोरजिग्रा , बिष्णुआ दैदोनग्रा आरो शिबआ सिथारग्रा मोदाइ । जों ब'र ' सुबुंनि गेजेराव माखासेआ बुङो ब्रम्म दोहोरोम आरो बाथौ दोहोरोमआ रोखोमसे , माखासेआ बुङो बैष्णब दोहोरोम आरो बाथौ दोहोरोमनि गेजेरावसो गोरोबनाय नुनो मोन्नो आरबाव माखासे बुङो बाथौ दोहोरोमासो शैब दोहोरोम जों गोरोबनाय दं । सोरनि बुंनायखौ नाजावनो ? बाथौ दोहोरोमनि सानथौखौ मिथिब्लासो ब्रम्म ब'बेबा बाथौ दोहोरोमजों गोरोबो बेखौ मिथिनो हागोन । ब्रम्म दोहोरोमनि उजिनाय , बैष्णब आरो शैब दोहोरोमनि उजिनाय आरो दोहोरोमाव ब'बे ब'बे मोदाइ - मोदाइजोखौ सिबियो बेफोरनि बाथ्राखौ गिबिआवनो बुंनाय जादों । बाथौ दोहोरोमनि सानथौआव बुंदों - आफा अबंलाउरि एबा आपा बोराइ बाथौआनो बे मुलुगखौ , बे मुलुगनि गासिबो मुवा , गासिबो जीब - जुनादफोरखौ सोरजिदों दैदोनदों आरो फोजोबदों । सोरजिनाय खामानि , दैदोननाय खामानि आरो फोजोबनाय खामानि बे मोनथाम खामानिखौ सासेआनो मावफुंदों । आर्य हारिनि साथाम मोदाइ ( ब्रम्मा , बिष्णु , शिब ) नि मोनथाम खामानिखौ बाथौ दोहोरोमनि बोराइ बाथौआनो हार्सिंयै मावदों । बेनिखायने बुंजागौ आर्य हारिनि ब्रम्मा , बिष्णु आरो शिब बे साथाम मोदायनि गुण एबा गोहो बोलोखौ बोराइ