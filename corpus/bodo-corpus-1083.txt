बसुमथारि , मथुर बसुमथारि , स'भाराम सरगियारि आरो गुबुन गुबुन बाथौ सिबियारि , मावथि आरो दैदेनगिरिफोरनि जिउखौरां , मावनाय आरो बाथौ दोहोरोमाव होनाय बिहोमानि सोमोन्दै गुवारै बुथुमना आरो बिजिरना फोसावनांगौ । बेनि गेजेरजों गोबां मावथिया थुलुंगा मोनगोन आरो दुलाराइ बाथौ दोहोरोमारि गौथुमनि हाबा मावनायाव गोसो गुदुङै नांथाबनो गोहो - बोलो बुथुमनो हागोन । बेनि अनगायैबो दुलाराइ बाथौ दोहोरोमारि गौथुमनि सावराइनायनि गेजेरजों दाना लानाय बाथौ गुरु , आसारि , गोथारि , दौरि , दौसिनी नांगौ रोखोम बिबान रुजुनहोनायजों लोगोसे मान बाउनो सोलोंनांगोन । 13 ) माइनाव आफाद आरो लाइमोन आफाद दानायनि गोनांथि : - दुलाराइ बाथौ दोहोरोमारि गौथुमजों लोगोसे बेनि सिङाव थानाय माइनाव आफाद आरो लाइमोन आफादखौ गोख्रों खालामनांगोन आरो बयबो हेफाजाब आरो मदद होनांगोन । दुलाराइ बाथौ दोहोरोमारि गौथुमनि मावफारि , दैदेननाय आरो फोसावनायनि गेजेरजों लाइमोन आफाद आरो माइनाव आफादाबो गाव - गावनि आफादखौ गोख्रों खालामनांगोन । बेनि गेजेरजों खौसे , हेफाजाब , मदद आरो गावजों गाव गोरोबलाइनाय , सहाइलाइनाय आरो राहा लामा लानायाव दावगालांनो हागोन लोगोसे गुबुन दोहोरोमाव गावस्रानाय एबा दोरोदलांनायखौ होबथानाय जागोन । आथिखाल गोदान सोलोंथाइ मुगाया उन्दै उन्दै गथ'साफोरनो दोहोरोमारि सोलोंथाइ एबा ' आध्यात्मिक शिक्षा ' ( Spiritual education ) नि राहा लानायनि सायाव गोनांथि आरो नोजोर होदों । बे बिथिङाव नोजोर होनानै दुलाराइ बाथौ दोहोरोमारि गौथुमाबो उन्दै बैसोनिफ्राइनो बाथौ थासारियाव देरै - लावै माइनाव आफाद आरो लाइमोन आफादाव बाहागो लानाय बाथौ सिबियारि फराइसानो बाथौ दोहोरोमारि बिजाबनि गेजोरजों थोजासे ख'राग होनो हानायनि राहा लानांगोन । इयुनाव बिसोरनिफ्राइनो बाथौ बिजिरसंगिरि , सानथौगिरि , थाथौगिरि , बिजिरगिरि , दैदेनगिरि आरो फोसावगिरि जोनोम जागोन ।