अां नोंखौनो नेनानै दं - रन्जन नारजारि - मुलुगा हनै खोमसि जाबोगौ सोनाब अखोरांआव साना दोबैलांगौ दावमा दावसा बासाथिं बिरलांफिनगौ मोले अखाफोरनि सोरांआसो साथिबोगौ । बेसेबा सम बारलांबाय नेयै नेयै गोसोआ बानाय मोनबाय आथिं आखाय रुबायजोब्बाय मेगना सिन्थाय उन्दुनो ओंखारबाय थेवबो अां नोंखौ नेगासिनो दं । धोरोमखान्थिखौ हनै नेवसिजोब्बाय अन्नाइ बोजबनाय बावगारजोब्बाय खौसेथि आब्रुथि जोथ्रोदजोब्बाय जानाय लोंनायाव जुनाराबो लाजिनांबाय । नंखाय बाखाय बाथ्राखौनो लानानै नांलाय खमलाय जोबरोंला दिनै बुथार सुथार अनलायनाय गारनानै बेफोरखौ बोस्रांनो नोंखौनो अां नेदों । सानफ्रोमबो जौ सेरेब संदो फान्दों हौवायै हिन्जावै जादों लोंदों साफ्रोमबो अलसिया जालांदों लेखा फराखौ उन खालामदों फिसा फिसौ आगियान जालांदों । हा हु फान्नानै खारदों गोदान हादान सिफायहैदों ओंखाम दै आन्दायनांदों बिसि फिसा गाबस्रावनांदों बेफोरखौ होबथानो अां नोंखौनो नेदों । मावनाय दांनाय गोजाम जालांबाय मानसि मोसौ गेरेब लांबाय दाहोना रुबाथी गोमालांबाय माय दैयाबो थोआ जालांबाय । गान्दै गायहेन फोनलांनांबाय खाम जथा सिफुं जोदोबलांबाय राव फाव गुस्लाय जोब्बाय गान्नाय जोमनाय जिलां जोब्बाय । धोरोमखान्थिखौ गोगोमै गायसन्नो , राजखान्थियाव खौसेथि लाबोनो समाज खान्थिखौ स्रां - स्रि फोसाबनो , रावखान्थिखौ गोजौआव दैखांनो , देरहासाद फिरफिलाखौ बुहुमाव बिरहोनो , नेनानै दं अां दासिमबो नोंखौनो