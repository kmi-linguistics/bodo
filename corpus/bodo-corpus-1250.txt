ब्रह्मनि न'आवनो । बे समखोन्दोआव बर'वा बर'निनो जोलैनि हांगार जालायनायसै । गावजों गाव बुथारनाय , न ' सावग्लुंलायनाय , मुगैलायनाय ; साहानि - खोलानि थांलायनो - फैलायनो हायिया बारानिफ्राय बारा जाबाय । बर'आ बर'निनो सुथुर जाबाय । गुबुन सुथुरजोंबो बर'फोरा न' - बां , सम्फथि , जिउ , मान - इजत खोमानांबाय । बर'राइजो - राजाया मैसो बेह्राफोरनि सौलायनायाव गेब्लेनांबाय । नाङा - फाङा थैनि बाना बोहैहोबाय आद्रियै । बे समाव बर ' सोलोजिउवारिफोरा ( Intellectuals ) खुगा मुथेनानै थानांबाय आरो जिउ होनांबाय । साना - हवा गेदेमा बर'फिसाफोरा बर'निनो आखाइयाव दुखु नांथाव रोखोमै जिउ गारनांदोंमोन । हाय मा हारि बिलाय ! BLTआ मिरु सरकारजों सावरायलायनानै B . T . C . मुंनि मोनसे राजखान्थियारि खुथाइनि फसंथान जोनोम होबाय - भारत संबिजिरनि 6 थि बेन्दोङाव थानाय माखासे प्रभिजनफोरखौ एसे सोलाय - सोल ' खालामनानै । एसेब्लाबो गोलाव सम बर'फोरनि गेजेराव जौगानायनि मिजिं लानानै । मुस्री हाग्रामा महिलारीनि गोख्रों दैदेन्नायाव B . T . C . आ सिख्ला देलोंनि महर मोनबाय 39 आयदाफोरखौ लानानै । मोनब्रै जिल्ला सोरजिबाय । बोदेर - बुदुर बिफानारि officers लानानै थोब्ले माब्ले जिल्ला गंब्रै , सेक्रेटारियेटखौ सौखाव - सौसि सौथु - सौथा सालायबोदों । आलादा राइजो मोन्नायनि इसिं दाथाइयारिखौ हानायमानि सुफुंनो नाजादों । बे जौगानायखौ जौगायाखै बुङोब्ला गोरोन्थि जागोन । बेनि मासिखौ मोन्नोनो ' BPPF ' मोनसेल ' जानांगौवा मोन्नै जाबाय । ' BPF ' आरो ' BPPF ' भटनि दावहायाव बारसोमबाय । राइजोफोरा नुबाय - 'BPF'आ राइजो खुंनायनि गोहोखौ मोनबाय । गाज्रि रोखोमै बुलाय - सोलाय जालायबाय । बयनियाव हाब्रु सारलायबाय । एबसुआबो हाफा - मुवा जाबाय । उननियाव ' BPPF ' आरो ' UDPF ' आ गंफा गंफा मासि मोन्नानै गोजोन्नानै थानो गोनां जाबाय । बुलायनाय - नांलायनाय - सिथारलायनाया नाथाय थाद'नो रोङाखिसै । बेनो बर'फोरनि देरसिन सोंलु जाबाय । 2005 माइथायाव ' NDFB'आ हाथियार एबा 'दावहा दोनथ'बाय' - 'बयबो बरायबाय' । ऐबार माबा मोनसे जासिगोन । सावरायलायनायनि बारहावा सोरजिनो थाखाय जायगा जायगा ' NDFB ' आ मेल खुंबाय ; बयबो बिसोरनि दाबि - दावाखौ खोनासंनो मेलाव थांबाय । सैथो बाथ्रादि - बिदि मेलाव थांलायफैलायनाय सा - खोला सिमा खालामनाया एसे बाङाइ जाबाय । अब्लाबो Ex - BLT आरो NDFBजों जिबौजों - नेवलायजों नाइलायनो हायि महराव दंमोन । गावजों गावनो जोलैनि हांगार जालायबाय थाबाय । बांसिन बर ' राइजो राजाफोरा खहा जानांबाय । ' NDFB' - आ जुजियै जुजियै मेंबाय ; गोबां दावहारु सोद्रोमा फिसाफोरा जिउ बाउनांबाय । बिसोरनि खावसेयाबो सारेन्डार जाबाय । आद्रा थाबोनाया भारत गरमेन्टजों दावहा नांबाय थाबाय । भुटाननि अल क्लियार दावहायावबो ( बर'फोरा ) NDFB - आ द्लाम खहा जाबाय । NDFB - आ मोनथाम खोन्दोआव गावस्राबाय - NDFB ( S ) , NDFB ( P ) आरो NDFB ( R ) । बिसोरनि गोहोआ लोरबां जाबाय । गावनि थाथाइखौ दिन्थिनो सम बेसम बोलो फोराबाय । NDFB ( R ) आ भारत गरमेन्टजों सावरायनायनि लामाखौ संबाय । बिसोरो ' सभोरेन्ट ' सोदोबखौ गारनाने - मोनसे राजखान्थियारि राहायै मानगोनां रोखोमै सुस्रांनो थाखाय भारत सरकारजों आथिखालाव सावरायगासिनो दङ । गुबुन फारसेथिं NDFB ( P ) - आ भारत सरकारजों 'उदां राइजो ' सोरजिनायनि जेबो लामा नुयिखाय सावरायनो सिगांबोआखिसै । गोजोननि सिमाङा दाबो मोगथांनिफ्राय जों मोनहास'वै गोजानाव दङ । दिनै रन्जन दैमारीया हमजानायनि उनाव बिसोरखौ सारेन्दार जाहोनो गोबां रोखोमनि नारसिन्नाय सोलो लागासिनो दङ । दिनै दाउ अमाफोरखौ सिथारनाय बायदि NDFB (R ) मुं होनानै बर'फोरखौ फोजोबस्रांनायनि स्रोद'ब्लुप्रिन्ट'खालाम -