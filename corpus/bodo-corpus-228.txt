जाफैबाय । बुहुमनि हादरफोरा गावखौनो गुसेब जालांनाय आरो अहाया अहाया मोननानै उदां खालामनो आयेन दानो गोनां जाबाय । सिगाङाव गुबुन हादरनि मानसि हाबफैनायखौ होबथानाय आयेन दायोमोन । नाथाय , दा गुबुनारि हाबफैहोनायनिसो आयेन दायो । बाथ्राया जाबाय , गुबुन हादरनि मानसि हाबफैनाय लोगो लोगो बिसोरजों फैफादेरो , रां , राव , हारिमु , सोलोंखाइ बायदि बायदि । जापान , इंलेण्ड बायदि हादरफोराबो सिगांनि मोनसे समाव गुबुन हादरनि मानसि हाबफैनायखौ बन्द ' खालामदोंमोन । उनाव गुबुनारि हाबफैनायखौ बन्द खालामनायनि थाखाय गावसोरनि हादरआ जौगाखांनो हाख'वा - हाख'वा जानायलाय बेखौ मोन्दांनानै गुबुन हादरजों सोमोन्दो लाखिफिननो गोनां जादोंमोन । 
 GlobaliSation आ ओरैबादि मुगा । जाय मुगायाव जों गासैबो हादरनि हारि माहारिफोरनि सोलिनाय , राव , हारिमु , सोलोंथाय , आसारखान्थि , धोरोमखान्थिफोरा सोलाय सोल ' जानो हायो । बिदि होननानै , बबेबा मोनसे हारिया गावनि राव , थुनलाइ , हारिमु , बायदि आसारखान्थिफोरखौ खोमानानै गुबुन हादरनि आसारखान्थिफोरजों सोलिनांगौ बे नङा । Globalisation आव रावबो हारिनि राव , थुनलाइ , हारिमु , आसारखान्थिफोरा गोमानो मोना एबा थैनोमोना । दा बाथ्राया जाबाय , बर'फोर बादि जौगानो हायै फिसा फिसा हारिफोरा बेजों गोरोबफानानै दावगालांनो हागोन ना हाया ? आरो हागोनबा बेसे सांग्रां ?