सावरायनाय उनाव बै समनि मिरु सरकारनि हेफाजाबाव बर ' गोरोबथा 2003 माइथायनि 10 फेब्रुवारिखालि जालाङो आरो बर'नि मोनसे हाथियार दैग्रानि जारिमिना सोलायो आरो एसेब्लाबो गोजोन थासारि फैनानै बि . टि . सि . जारखुंथाया सोमजियो । बे गोरोबथाखौ बांसिन गोजोन हास्थायग्रा सानसुमैफ्रानो गोसो गोरबोजों बरायदोंमोन । बेराफारसेथिं , बर'फोरनि उदांस्रि , समान मोन्थाय , सोब बिथिंनिफ्राय उदां खालामनाय ओंथियै 1983 माइथायाव YBNA थामहिनबा Young Boro Nationalist Association मुंनि मोनसे बिग्रायारि आफाद जोनोम जायो । आरो उनाव 1986 माइथायनि 3 अक्ट'बराव BSF ( Boro Security Force ) मुं लानानै दाफिननाय जादोंमोन जायखौ आथिखालाव NDFB गोदान मुं लानाय जायो । बे आफादनि नोजोर आरो थांखिया बर ' फोलेरनि रैखाथिनि थाखाय Sovereignty हादर थामहिनबा आलादा बर ' राइजोजोंसो फोथांनो हागोन होन्नानै दाबि खालामबोदोंमोनब्लाबो आथिखालाव बे बिग्रायारि आफादाबो गोजोन थासारि लाबोनो हाथियार दोनथ'नानै सावरायनाय लामाखौ लाबाय । नाथाय दोलोसेया गावस्रानानै दासिमबो खुद्रिनानै दङ । दा बाथ्राया जाखांफैदों दि बिग्रायनायजोंल ' मोनसे माहारिया थांनानै थागोन नामा ? बियो जोबोर गेदेर सोंलु । बिग्रायनायजों रावबो माहारियानो समाजनि गोजोन आरो दावगानाय लाबोनो हाया । अदेबानि समाजाव उल्था फिथायसो नुनो मोनो । नाथाय खुंथाइयारिफोरनि दोलोआ गावस्रालु राजखान्थि बाहायनानै गोबां उतखारि आरो बिग्रायारिफोरखौ सोलोजों हाथियार लानायखौ एंगारहोनायजों लोगोसे फिन थांनानै थाहोनायनि राहा दिन्थिना आखाय लानाय नुनो मोनो । आरो गोबाङा बोराबनानै फिन बिग्रायारिनि लामा लाफिन्नानै सिगांलांनाय बिदिन्थि दङ । बेराफारसेथिं सरकारनि राजखान्थियारि मुलाम्फा गुबुन फारसे आखाइ दिखांग्रा बिग्रायारिफोरनि समनि फाख'नाव गब'नांनाय । बिदिन्थिबायदि पान्जाबनि भिन्द्रवाला , लांग'वाल गोरोबथा , मिज'रामनि MNF - नि दैदेनगिरि लालडेंगानि गोरोबथा , त्रिपुरानि बिजय रांखालनि त्रिपुरा गोरोबथा , फिज'नि फैफिननाय , गुरखालेण्ड गोरोबथा , काश्मीरनि गोरोबथा , झारखान्दिच , उत्तराखाण्ड , सतीशगड़नि सिंनि माव बिग्रायारिफोर , आलफा , एन . डि . एफ . बि . नि सारेन्दारखान्थि , बि . एल . टि . फोरनि सोद्रोमा जेंना , आइजाक मुइभा दावहा दोनथ'नाय गोरोबथा आरो आसामनि डि . एइस . डि . , इ . पि . डि . एस . मणिपुरनि प्रिपाक , पि . एल . ए . आरि बिग्रायारिफोरनि बाथ्राखौ मुंख'नो हायो । बेफोर बिग्रायारि हान्जाफोरा थार लामायाव फैफिन्नानै समाज जिउआव बाहागो लाफैनानै हादर एबा रायजोफ्राव गोजोन थासारि लाबोनायाव गोबां बिहोमा होनो हादों । बेफोर दिसाफोरा जादों हादर एबा सुबुं हारि जौगानायनि गोथार लोखोन । आथिखाल मुगायाव हाथियारजों समाज दानायाव हेंथा दङब्लाबो सावरायनाय टेबिलाव लांनानै गासैबो जेंना जेंगोना सुस्रांनायनि लामाखौ स्रां खालामनो हागौ । फंसे बाथ्रायाव बिग्रायारि खान्थिजों हादर , हारि , राइजो एबा मोनसे समाजहा जेबो मुलाम्फा जानो हाया बबेखानि फारनैथिं खहा जानायजों लोगोसे हांगामा जानायनिसो बांसिन नुनो मोनो । बेबायदि हाबानि दारै हारिया दोरोतलाङो लोरबांसो जालाङो । आगानसे दोरोतलांब्लानो गाद्लन्नायसो नुनो मोनो । हादरनि गोरासिन खान्थि , खौसेथि , गोजोन आब्रुथिआ बिगिनि जानो हागौ । समाजनि खुन्थियाखौ लोरबां खालामना सुबुंनि गेजेराव गिनायनि बेगर सारनासो होयो । बिनिखायनो हादराव राइजो जानाय गासै थाखोनि गोरों - गोरा , गोजोन लुबैग्रा हायुंसाफ्रा गासै रोखोमनि उतखारि हाबाखौ बेरेखा खालामनाया गोनांसै । गासै बिग्रायारिफ्रानो हाथियार एंगारनानै थार लामायाव फैफिनना संबिजिरखौ दहाय होनानै गागावनि मोनथायखौ आदाय खालामनो नाजानायासो अरायथा खामानि जागोन । बेराफारसे हादरनि खौसेथिया राफोद जागोन आरो समाजा सिगांलांनो खाबु मोनगोन सुबुं माहारि हिसाबै बेसेन गोनां महरै समाजाव सासे नोगोरारि हिसाबै सिनायथि जागोन ।