बेलायावनो बे जायगानि मानसिफ्रा आन्दायनानै थानाय बादि जादोंमोन । गामियाव धोरोम दैदेनग्रा मानसि मोननो थाङामोन । बाथौ धोरोमानो जा ब्रह्म धोरोमानो जा धोरोमनि पुजा होनो आरो सिबिनो मोन्दांथि जायगा बा थानसालि गैयामोन । बे बादिनो गोबां सम बारबो दोंमोन । बे समावनो 1972 इं माइथायाव कार्बि आंलंनि आनन्दपुर गामियाव ब्रह्म धोरामनि नैथि बोसोरारि आधिबेशन जानायसै । बे अाधिबेशनाव आसामनि दाब दाब जायगानिफ्राय बर ' सुबुंफ्रा बाहागो लादोंमोन । गमामायै बुंनो थाङोब्ला बे अाधिबेशनानो बर'फोरखौ धोरोमनि फारसे फोजाखांदोंमोन । बे अधिबेशनाव सदौ असम ब्रह्म धोरोम परिसालना कमिति दानाय जायो । बे कमितिनि आंखौ फोसावग्रा नेहाथारि बिबान होयो । बिबान मोननायनि उनाव 1973 इं मायथायाव सदौ असम ब्रह्म धोरोमनि थामथि अधिबेशनखौ अदालगुरि हादावनि रौता गयबारि गामियाव खुंनाय जायो । बेनि उनावनो बर ' बाथौ धोरोम सिबियारि फोराबो 1975 इंमायथायाव गिबि सेथि अधिबेशन अदालगुरि कान्थालगुरि गामियाव खेराइनायनि हेफाजाबाजों गाजा गोमजा खुदोंमोन । बर ' बाथौ धोरोम सिबियारिफ्रा बे अधिबेशननि फ्राइनो धोरोम सिबिनायाव सुति मोनखांदोंमोन होननानै बुङोब्लाबो बाराद्राय बुंनाय जानाय नङा ।