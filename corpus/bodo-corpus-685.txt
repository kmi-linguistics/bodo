खालारखालिनो गुवाहाटी दुरदर्शन केन्द्रनि लेडाइ गाहाइ सामब्लायगिरि मुस्रि एस . टि . साइल ' आरो मिस भि . सेख'से बिथांमोननो बिथोन हरदों । आथिखालाव गुवाहाटी दुरदर्शन केन्द्रआ जर ' आयदा थिसननानै मोनसे हाबाफारि थियारि खालामना हरदों आरो बेखौ बिथाङ थांनाय 2 आगस्ट , 2007 खालारखालि दुरदर्शननि सामब्लायगिरि गTहTइ ( Director General , Doordarshan ) - नि गनायथि लानानै गुवाहाटी दुरदर्शन केन्द्रनि लेङाइ गाहाइ सामब्लायगिरिनि सिम दैथाय हरनाय जाबाय आरो थाबैनो बर ' आयदाखौ फोसावनो हानाय जासिगोन । नाथाय सानफ्रोमबो बर ' रादाब फोसावनाय हाबाफारिखौ दासिमबो गोबां बिरोंदामिनारि ( Technical ) अांखालनि थाखाय थिरांथा लानो हानाय जायाखै । बेखौबो हानायमानि थाबैनो राहा लानाय जागोन होनना फोरमायो । लोगोसे बिथाङा फोरमाय बावोदि , आथिखालाव भारत सरकारआ बर ' अायदानि थाखाय आलादा बाजेट पालियामेन्टअाव गथायबाय आरो भारत सरकारनि गनायथि मोनब्लानो खामानिखौ मावफुंनो हासिगोन । बिथाङा फोरमायनाय बादिब्ला हाबथानि बिस्तिबारखालि फुनि 8 - 30 बाजियाव 30 मिनिटनि थाखाय 'सिफुं'मुंनि बर ' आयदा फोसावनाय जासिगोन । लोगोसे आथिखालाव हाबथानि सुनिबार खालि फोसावनाय बर ' आयदाखौ रबिबार खालि बेलासि 330 बाजियाव 30 मिनिटनि हाबाफारि फोसावनाय जागोन । बेनि अनगायैबो गुवाहाटी दुरदर्शन केन्द्रनि साहा - सानजा सेटेलाइट सेनेलआव सानफ्रोमबो बर ' आयदा फोसावनाय जासिगोन होनना बिथां मुस्रि राइना रत्नाकरआ फोरमायो । बे सावरायनायाव बर ' थुनलाइ आफादनि नेहाथारि मुस्रि कमलाकान्त मोसाहारि आरो बाथौफुरि कालसारेल कमप्लेक्सनि मासिगिरि मुस्रि हरेन्द्र कुमार मोसाहारिआ बाहागो लायो । बेनि उनाव थांनाय 3 - 9 - 2007 खालारखालि गुवाहाटी दुरदर्शन केन्द्रनि D . D . G . ( NERII ) मुस्रि एस . टि . साइल ' बिथांजों बर ' आयदा फोसावनायनि सायाव आथिखालसिम मा मा राहा लाखो बेनि सायाव सावरायनाय जायो । सावरायनाय समाव मुस्रि साइल ' बिथाङा फोरमायो दि , फैगौ 2 अक्ट'बर खालि दुरदर्शन केन्द्र , गुवाहाटीआव फुंनि हाबाफारि फोसावनाय जागोन आरो बे फुंनि हाबाफारिआव 30 मिनिटनि थाखाय बर ' आयदा फोसावनाय जागोन । बेनि अनगायैबो सानफ्रोमबो बर ' रादाब आयदा फोसावनो थाखाय सानबाय थानाय जादों । नाथाय बिरोंदामिनारि ( Technical ) हेंथानि थाखाय आवगायनो हानाय जायाखै । साहा - सानजा सेटेलाइट सेनेलआवबो सानफ्रोमबो बर ' आयदा फोसावनो लानाय जागोन होनना बिथाङा फोरमायो । बे सावरायनायाव बाहागो लादोंमोन बर ' थुनलाइ आफादनि नेहाथारि मुस्रि कमलाकान्त मोसाहारि , बाथौफुरि Socio - Literary Cultural Complexनि मासिगिरि मुस्रि हरेन्द्र कुमार मोसाहारि आरो गुवाहाटी जिला बर ' थुनलाइ आफादनि लेङाइ आफादगिरि मुस्रि बिष्णु बसुमतारिआ । बर ' बिजों सोलोंथाइनि आलादा बिथोनख ' ( Seperate Directorate for Bodo Medium Education ) : बे दाबीखौ लानानै आसाम सरकार आरो बिटिसि सरकारजों गोबां खेब सावरायनाय जालांबाय । थांनाय 2007 मायथाइनि मार्स दानाव जानाय आसाम बिधान सभानि बाजेट जथुम्मायावनो बे दाबीखौ मावफुंनाय थाखाय आसाम सरकारआ खोथा होदोंमोनब्लाबो नाथाय गोजौ सोलोंथाइ बिफानआ जेबो राहा लायाखैसै । बेनिखायनो बर ' थुनलाइ आफादआ खुद्रिनाय आरो सोंखारिनायखौ दिन्थिनो थाखाय थांनाय 18 मार्स , 2007 खालारखालि गुवाहाटीनि जे . बि . हागजेर भबनाव मोनसे खौरांगिरि जथुमनि गेजेरजों आसाम सरकारनि खाथियाव दाबी दैखांनाय जायो । खौरांगिरि जथुमनि गेजेरजों बर ' थुनलाइ आफादआ फोरमायोदि , बर ' बिजोंनि सोलोंथाइनि थाखाय आलादा डाइरेक्टरेट गायसननाय दाबीआ आफादनि बेसेबांबा गोबाव समनि । नाथाय आसाम सरकारआ बे दाबीखौ नेवसिनो नाजाबोबाय थादों । बेखायनो माद्रासा सोलोंथाइनि थाखाय होनाय बायदि बर ' बिजोंनि सोलोंथाइनि थाखायबो आलादा डाइरेक्टरेट गायसननाया आसाम सरकारनि मावनांगौ बिबान । बर ' थुनलाइ आफादनि गोख्रों सोंखारिनाय आरो खुद्रिनायखौ नोजोर होनानै आसाम सरकारआ थाबैनो बर ' बिजोंनि सोलोंथाइनि थाखाय आलादा डाइरेक्टरेट गायसननो राजि जाबाय आरो बेनि थखाय नांगौ रोखोमनि (DATA ) खारिथिफोरखौ