 " दे , नै बे माब्रैखौ सुदो । " 
 गंथाबलायनानै आङो माब्रै नाखौ फारलाथिं नाथ्रोद हरबायब्लाबो बुरैआ गसंनायनिफ्राय लोरसोर जायाखिसै आंखौबो जेबो बुङाखिसै । नायफिनाखिसै । 
 सुखांनायनि उनाव नाखौ सायखानो थोनबाय बुरैआ । खि - बिबुल ' गारनानै गथा गथायैनो दोन्नो थोनबाय । 
 पलिटिनआव सोनानै जासिहरबाय सायखानाय भाङोन ना माब्रैखौ । बुरैआ जलंगायाव थ्रोब सोनानै नम्बरि गांसे बरन्नानै हरबाय । फालांगिया खुस्राखौबो बुरैनि आखाइयाव गथायबाय । बुरैआबो , गावनि हानि माइखौ गावनि बाख्रियावनो थिसन्नाय बादि ना फालांगिया होनाय खुस्रा खिनिखौ गावनि मानि बेगावनो थ्रोब सोफिनबाय । आरो जेबो बुङलासिनो बुरैआ ना बाजारनिफ्राय आनज्राय लांबाय । गासैबो जाथायफ्रा अांनि मेगन सेरावनो जाजोबबायब्लाबो अांनि जेबो हेफाजाबखौनो बुरैआदि लुबैयाखै बोरैबा मोनदांबाय आङो । गाला गाथा जस्लं स्लं थाबाय थाबाय आङो । गसंनो रोङा मानो रोङा बोरैबा बिफां मुरा बायदि दसे थाथ'नांबाय । 
 " सारआ बाइदेउजों राव होजायाखिसै माथो ? " नोजोर खालामबाय थानाय सासे फालांगिया आंखौ एदाव हरनायसै । 
 गाज्रि सान्नानै बुंहराखैब्लाबो बाथ्राया आंनि खर'आव आरोबाव बिज्लिज्लि नागोरान बाथोन देग्लिनाय बादि देग्लिबाय थानाय गोसोयाव फैबाय । 
 लाजिनायबो मोनबाय । सोरबा सोरबा अांनिथिं नायहरनानै माबा बुंनो नागिरदोंमोनब्लाबो आङो जेबो सुजुगखौनो होनो सानासै । 
 आनज्राय बोनानै दिउ दिउ मैगं बाजाराव फैबाय । बाखि लाबाय थाग्रा तरुनखौ बुंबाय आङो –