बर' फिसाफोरा गुदि दोहोरोम बाथौखौ नागारनानै ब्रह्म एबा खृष्टानल ' जादोंबा सान्नागौ जोंहा बारा गैयामोन । नाथाइ नुनो मोन्दों मा गुदि बाथौ दोहोरोमानो मोनब्रेसो दालायाव गावस्राबाय । खृष्टान बर'फ्राबो मोनब्रेसो दालायाव गावस्रानानै दङ । हिन्दु ब्रह्म दोहोरोमावल हाबनानै गोसो गोजोनै बर'फोरा सतसंग , सनातन , कृष्ण गुरु आदि गोदान गोदान दालायाव गावस्रादों । गोदो मिरजुमला आसाम गोग्लोबनायनि उनाव इसलाम दोहोरोम आजावनानै मुसलमान जानाय धुबुरि जिल्लानि रङामाटि - आलमगन्ज आरो कामरुप बाववाखै बेखौल मिथिनो मोन्नायनि राहा जायाखै । 
 बड'फा उपेन्द्र नाथ ब्रह्म रुंनायनि उनाव दथमानि थुलुंगाफुरुयाव थानाय मांखर सालियाव एबा बबेबा जुथुमफ्राव ' सर्बधर्म प्रार्थना खालामब्ला बर ' फिसाफोरनि दोहोरोमारि बादाफोरा थुनलाइ आफाद , फरायसा आफादनि जथुमाफ्राव लुब्रबनाय थान्दै बादाफोर बादि ख्रि ख्रि जाथारो । बाथौ दोहोरोमारीफोरा गुदि बाथौ , मनि बाथौ , खोरोम बाथौ , गसारि मोसाहारि ( हातीपता , सिरां ) आरि मोनब्रै बाहागोआव जुदा - जुदा थायो । खृष्टान बर'फ्राबो केथलिक , बाप्तिस्ट , लुथारिन , रिभायबेल आरि मोनब्रै जुदा - जुदा सार्सआव जुदा - जुदा थायो । सतसंग , सनातन , कृष्णगुरु आरि दोहोरोमारिफ्राबो गावनि गाव बादा खालामनानै थायो । खाफालाव बाहागो लाहैग्रा बांगालफोरा गावसोरखौ बर' - मुसलमान होन्नानै लायाखै । नङाबा बेबो बर ' दोहोरोमारिफोरनि बादा मोनसे जागौमोन । 
 बेफोर गासिखौबो नुनानै गिबि थारावनो सोलु सिखाङो - गावनि दोहोरोमखौ बर'फोरा मानो नागारो ? बुंनाय जायोमोन मा खेराय फुजिनायाव दाउसा हाथारनाय जायोलाय फाब जायो । बेनिखाइनो बिअनुनाद बोलि होनायखौ ( बलिप्रथा ) नागारनानै बिबार बिलायजों खुलुमनो हानाय ब्रह्म दोहोरोमखौ आजावनाय जादों । 
 बेसिमाव गासिबो थिखयैनो दङमोन । नाथाय ब्रह्मआरि बर'फोरानो मानो गावसिनि गेजेरावनो गावस्राबावखो ? फिदिं फिदा हानहरदेरनानै सोंंबावनो हायो - बाथौ , ब्रह्मआरिफ्रा बिफां , अरखौसो खुलुमो , इसोरखौ खुलुमनाय जाया होननानै खृष्टान दोहोरोम आजावनाय बर'फ्रालाइ मानोथो गावजों गावनि गेजेरावनो गावस्राबावलायखो ? सोंदेरनोहाबावो - शाक्त दोहोरोमनि गाबथानाय ब्रह्मआरि बर'फ्रानो मानो सतसंग , सनातन , कृष्णगुरु आरिफ्राव बारस्लायबावो ? 
 नैथियाव सोलु सिखाङो - बर'फोरा मानो गावस्रायो ? बेबादि सोंनायाव आथिखालनि राजखान्थियारि गावस्रानायखौ बोदेराबालानो दोहरोमारि बिथिंआव गावस्रानाय खोथाखौल बुंनाय जादों । गोदोनि खोथाखौ जों बुंजोबनो रोंला , नाथाय दानि दिनाव गावनिनो मेगनजों नुगासिनो थानानै माखासे फिनखोखौ जों गावनो होनो हानाय जायो । दानि दिनाव सैथोआ लोगो लोगो फोरमान जायोनो ! नुनो मोनो - गसायगाव कसुगाव , दथमा आबादारी , पातगाव बैरागिफ्रा ( फकिराग्राम ) , हातीपटा ( सिरां ) , गराइमारी ( अदालगुरि ) सिमेनसापुरि जेरावबो बर'नि दोहोरोमगुरु गैया , कलधर्मसो फालियो होनद्लाबायो । 
 बर'फोरनि दोहोरोमारि गावस्रानायनि गुबै जाहोनाबो बेनो । लेखा - रोङा गियान गैया बुजिया - सोमजिया बयबो दोहोरोमगुरु जानो लुबैयो । बाथौनि मोनसे हानजाया गावसोरखौ 'दैत्यबान ' बाथौ दिन्थिनो थांनानै 'दैत्यबान ' लिरना लानाया बेनि मोनसे फोरमान । बिसोर फालिनो हमनाय दोहोरोमनि फारागथिखौ मिथिनो रायज्लायोब्लाबो दोहोरोमगुरुफोरा खोथाफोरखौ मोजाङै 
बुंनोबो रोङा , माबा नांला - बंसासो बुंलानो हमो । बबेखानि साफा - सानै दोहोरोम गुरुफोरा खुला - खुलि बुंदों - " जों मा बुंनो रोंनो बाबु , लेखा फराबो रोंजोबा जाहैबाय " 