सासेल ' गोहो गोनां सिजौखौ ( परमेश्वर ) मोन्नायनि गोथार थावनि बाथौ बिन्दोआ । बेफोर गासैखौबो खौसे खालामनाय सानस्रियानो जादों बाथौ सानस्रि आरो बे नुवाथारि जोबनो गैयैखौ फुजिनाय आरो मोन्दांनायानो बाथौ दोहोरोम । गुबैयाव बाथौ दोहोरोमा बइनिबो आंगो ( सार्बजनीन ) सुबुं दोहोरोम आरो सानस्रि । 
 बाथौ दोहोरोमखौ मुलुगनां दोहोरोम खालामनायाव जोंनि बिबान : 
 गोजौआव रायखांबोनायनिफ्रायनो जों हमदांनो हाबाय बाथौ दोहोरोमा मुलुगनि सुबुं माहारिनिनो आजावथाव दोहोरोम जानो हाथाव । हिन्दु दोहोरोमनि बेदान्त दर्शन , ब्रह्म दर्शन आरो बाथौ दर्शनजों गोरोबनायखौ जों बुंनो मोनो । रामदास बसुमतारीया " ब्रह्म आरो बाथौ दोहोरोमाव बेदान्त दर्शन " मुंनि रायथाइयाव एरै लिरदों - - " ( 1 ) बेदान्त दर्शन ब्रह्म दर्शन आरो बाथौ दर्शनआ से ईश्वरबादी दर्शन । बाथौ बिन्दोआव मोदाइनि नेरसोन दङ'बा बेयो गोदोआरि सुबुं फोथायथिनि रेसल' । बाथौ बिन्दोआव बे मोदाइफोरखौ फुजिनाय जाया । फुजिनाय जायो सिजौ बिफांनि बिजोङै सिब्राइ ( परमात्मा ) एबा नुवाथारि गोहोमा बाथौ आनान गसाइ अबं लावरिखौनो जायखौनो बेदान्त एबा ब्रह्म दर्शनाव बुंनाय जादों - - परमात्मा एबा 'ज्यतिस्वरुप ( 2 ) बेदान्त दर्शननि जिउ ( जिवात्मा ) , जिउमा ( परमात्मा ) नि बिथार सानथौ लेखा जोंनि जिउआ जिउमानि मोनबा बिफान ( अंश ) । जिउमानि बिफान महरै बेयो अरायथा अदाबानि थैरोंङै एबा बेहा खहा गैया । मानसिया फाब दानगारनो हायागौमानि गले उजिफिननानै संसारि जिउनि दुखु दाहानिफ्राय गंस्रानो जुनै मानसिया दोहोरोम सोदोबनि लामाथिं दाउबाइनांगौ जायो । बे उजिनाय आरो उजिफिन्नायनि फोथायथिया बेदान्त एबा ब्रह्म दर्शनाव जेरै दं बेयो बाथौ दोहोरोम दर्शनावबो गोदोनिफ्रायनो दं । गोथै गोथैसि बाउनाय हुदाया बे फोथायथिनि बिदिन्थि " 
 हिन्दु दोहोरोमाव दुर्गा देविनि फुजिनायखौ जेरै - सार्बजनीन खालामनो हादों , बाथौ दोहोरोमखौबो बे रोखोमैनो मुलुगनां खालामनो हानायनि थिलि दङ' । 
 " यादेवी सर्बभुतेषु शक्तिरुपेन'
 संस्थिता - नमस्तसेयै नमस्तसौ नमस्तस्यै नमः नमः " 
 ( - जाय देबीआ गासैबो जिउनि गोर्बोआव गोहो महरै हाबनानै दङ बेखौ खुलुमो , बेखौ खुलुमो । ) 
 बाथौ गुदियाव ज'नानै बर'फोराबो बोर बियो हांख्रायो 
 " नोंनि गोहोबोलो
 नोंनि बोर थुलुंगा
 आंनो नों सारस्रिहरदो आफा 
 गासिबो आनजादआव उथ्रिहोदो 
 अबंलावरि आफा
 सोरजिगिरि । 
 सार्बजनीन दुर्गा देबीनाव धोन दौलद - मान मोन्नो थाखाय बोर बिनाय दं - 
 रुपं देहि , जयं देहि , यश ' देहि द्रिर'जहि । 
 ( रुप एबा दौलद हरदो , देरहासाद खालामदो , मान मोनहोदो , सुथुरखौ फोजोबस्रांदो ) 
 बाथौ बिन्दोनि सेराव थानाय बिमा माइनावखौबो बे रोखोमसे गोहोजोंनो जोंखौ फोथांनानै लाखिनो आर'ज खालामनाय जायो । 
 आसु माइनाव - माइनाव 
 माइसालि माइनाव 
 रैखागिरि - माइनाव आयै माइनाव । 
 राहानिगिरि माइनाव आयै , 
 अनसाइगिरि माइनाव
 र'हा दौग्रा माइनाव 
 राहा खालाम नों आयै माइनाव -माइनाव ।