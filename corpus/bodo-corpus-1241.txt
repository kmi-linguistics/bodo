बेनि जाहोनफोरखौ फिननायाव मेगनाव हाद्रि सारनाय रोखोमै बुंनो हागौ , एबा सोरबाया बुजिनानैबो थुनफावथाय गानाय रोखोमै फाव दिन्थिनो हागौ , बेयो गुबुन बाथ्रा जागोन । नाथाय , बेबादि रोखोम थासारियाव बर'फोरा हारि हिसाबै जौगाखांनो हागोन्ना हाया , बेखौ जखा सुनानै नायनांगौनिबो सोंथि बेयो । गुबुनै , दाय - दसखौ बिजिरनानै , सोरखौबा बांसिनै सोंखारिनांगौनि नोजोर थिनानैबो खालामनाय सोंलु नङा बेयो । बर ' हारिनि खौसेथिखौ गोजोन - सान्थिनि थाखायनो गमामायै खालामनांगौ होन्नानै बुजिलायोब्ला , बुथारलायनाय आरो हिंसाखौदि नागारनो समायखिरा लानानै फालिनांगौ दं , बेखौ फोथायहोनो हालायनांगौ थासारिबो सोमजिहोनांगोन - बेनिसो सोंलु । मोनसे हारि एबा माहारिया देरहालायनाय रोखोमनि गोब्राब नांज्लायनाय जुजियारि आखुजों माब्लाबाबो सान्थि आरो जौगाखांनायनि हाबा मावनो हाया । मानो होनोब्ला , सुबुंनि बे हाबायाव गोबां रां खावरिनि खरसबो दं , जिउ खहानि बाथ्रा दं । बेनि सोमोन्दै , मुलुगनि गोबां हादरफोरा गाग्लोबलायनाय आरो दावहा दिंलायनायनि जाहोनाव रांखान्थियाव गोबां लोरबां जानांनायखौ , लेखा गोरों सुबुंफोरा थाखोनि फरा बिजाबफोराव फरायनो मोनबोनायखौ गोसोआव थानो हागौ । नैथि मुलुग दावहानि समाव गोबां खरस थांनायनि थाखाय इंलेण्ड , जार्मान , जापान आरो आमेरिकाबायदि हादरफोरानो गोबां लोरबां जादोंमोन । भारतआव मोनसे समाव गेदेर - गुवार राइजो दानो हानाय हुन फोलेरा दावहा नांज्लायनाय जुजियारि आखुनि ( violent nature ) थाखाय जोबस्रांलांदोंमोन । आथिखालाव बर'फोरनि गेजेरावबो गोलाव बोसोर सोमावसारनाय आरो जुजिलायनायनि थाखाय कौटि कौटि खरस जानायफोरखौ सोमावसारग्रा बर'फोरा बयबो मोनथिगौ । बर'फोरनि गेजेराव सोमावसारनायखौ मोनसे समनि हाबाफारि हिसाबै नाजावनानै लाबोनायाव बर'फोरा हारि हिसाबै बाख्नायथाव रोखोमनि लाफ जाबोबाय , बेखौ जों बयबो मोनथिगौ । फार्सेथिं , नाथाय , बेनि उल्थायै दासिमबो सोमावसारनायनि मुङाव बाहायनो हाथियार बुथुमनाय , मावथिफोरखौ जमा खालामनानै दोन्नाय आरो सोमाव - सारनाय हाबाफारिनि थाखाय बर'फोरनि रां खावरिया खहाबो जालांगासिनो दं । बेजों लोगोसे , आरो बांसिनै खहा जागासिनो दं , बेफोरनि सुबुं धोनआ ( human resources ) आरो सुबुङारि सानस्रि ( मानवता ) या । सोमावसारनाय एबा जांख्रिखांनाया हारियारि खौसेथिनि सानस्रिखौ लाबोनो हायो । नाथाय , बेनि दाहारखौ मोजां लांनो रोङाब्ला , सोमावसारनाया हाथियार गोहोजों गोबाव सम जाबाय थायोब्ला आरो सोमावसारग्रा दैदेनगिरिफोरनि गेजेराव गावस्रालायनाय फैयोब्ला सोमावसारनायनि बिजाहोनाव दानख'थाय फिथायसो ( negative result ) सोमजिखाङो । बेबादि थासारियाव सुबुंफोरनि खौसेथि जाखारनाय , गोजोन आरो जौगाखांनाया गोब्राबल ' जाया सुबुंफोरनि गोसोआव इयुनखौ फोथायनो हायै ( pessimistic ) सानस्रियाबो बारायबोबाय थायो । बर'फोरनि गेजेराव बे रोखोम थासारिया जाखारबोनो हमनाया सान्नो गोनां सिन्थानि खरागखौ जगायनो हमगासिनो दं ।