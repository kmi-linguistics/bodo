जुनातखौ जेरै सोरजिगिरिया सोरजिदों थिख बिसोरखौ थांना थाहोनो थाखाय रावखौबो उदै - बिखुं खालामा लासिनो आदारनि गुदि बिदान्थि फोरखौबो सोरजिफाखादों । गुवार - फैलाव अख्रांनि गाहायाव जायगा होदों । साना गोहो होदों ढुंनाय होदों । बारआ जिउ जाना जानाय आदारनिफ्राय फिन गोहो होदों । दैया सोलेरनि रोसि जाना सोलेराव मदद होदों । थिख बिब्दिनो सुबुंनि खुलि , जिबनि खुलि हा एबा बैसोमुथिखौ सोरजिदों । बे गासैबो सोरजिथाया इसोरनिनो । बेनिखाइनो बे बिबार बिलाइया माइनावखौ फोरमायदों । माइनावानो जिउ जिबनि एबा थांना थानायनि । बैसोमुथि महरै गावनो बयखौबो जायगा होदों आरो बयनोबो जिबलेखा माइनाव जगायदों । बेसे अनसुला आफानों ! फार्सेथिं नोंनि मेहेर गोनां गेलेनाया जोंखौ नोंनि थाथिखौ मोन्दांनो रोखा खालामदों । जेरै - रावबो मिबथिस्लाबै जासे हाजार - हाजार बेरे सिखिरि बिदै सोबनायाव बे बिबारनिफ्राय बै बिबार ( गाबनि बोखथाबनाय , मोदोमनायनि बोखथाबनायाव ) बिरबायनायाव बेरे सिखिरिनि सुमु गोनां आइथिं बाइदि बाहागोयाव जोला जिबख्रि बिजोथ नांनानै गुबुन लाइफांनि जो जिबख्रि खर'याव गोग्लैनानै गोगो ( Fertilisation ) जादों , जेराव मोनसे बिबारनिफ्राय गुबुन बिबाराव जानो हागौ गोगो जानायनि खाबुयानो थानाय नङामोन । बेखौदि इसोरनि मेहेरगोनां आखाइनि सोरजिनाय नङा रावबो बुङा मोना थानो हाया । सिजौ दम्फांनि सिरि : - आगोलावनो बुंखादों बाथौआरिफोरा मोनबा सिरि गोनां सिजौ दम्फांखौसो बाथौ बिन्दुयाव गायस'नो । बे मोनबा सिरियानो सोरजिनि मोनबा गोहोखौ फोरमायदों । बेनिबो सिरिसेया अख्रां , सिरिसेया सान , सिरिसेया बार , सिरिसेया हा आरो सिरिसेया दैखौ फोरमायदों । सिजौ दम्फांनि मोनबा सिरिया जेरै गोहोनि मोनबा सोरजि फोरमायो थिख मोनबा सोरजिथायजोंनो जोंनि सोलेरा दाजानाय ।