न'खरआ ब्रह्म दोहोरोमारी नाथाइ बिसोरनि सिथ्ला खनायाव गंफा बाथौ दाबोनो दङ । माखासे जाहोननि थाखाय जोङो बाथौ दोहोरोमनि गोबां नेम खान्थिखौनो फालिनो हायै जानानै फैबाय । बेनिखायनो जोङो गोदान मुगानि सोलायनाय समजों गोरोबनाय ब्रह्म फुजा हुम फुजिनायखौ आजावनानै लाबाय । एसेयावबो नाथाय गोसोनिफ्राय गुदिबाथौ दोहोरोमनि सानथौ आरो नेर्सोन बाथौखौ न'नि बिदाबाव फजनानै लाफाबाय । अां सानो बर ' फिसाफोरा मोगा मोगि जानांनाय Modernism नि गोनांथि आरो असे बर' गोसोआव सिथाबनानै थाफानाय Traditionalism मोननैखौबो मोनसेयावनो गोरोबहोनो हानायनि बेनोबो साबसिन राहा । जोङो बेखौ बाथौ एबा ब्रह्म मोननैनिबा antithesis सानाब्लानो जोंनि Urge for Modernism खौ Need for Tradition जों गोरोबलायहोनो खोर जाहोनो हानाय Golden harmony एबा Golden mean होननानै सानना लानो हानांगोन । 
 गोजौनि राहाजों बाथौ आरो ब्रह्म दोहोरोमारी बर'सा फोरनि जेंनायाल' जोबनानै फैगोन । सोंनाय सिखांगोन - खृष्टान , सतसंग आरो कृष्णगुरु मानिग्रा बर'फोरनि जेंनायाथ ' थालांसिगोन । बेयो नंगौ आरो जाखागोनबो मानो होनोब्ला बे मोनथाम फोथायनाया जारिमिनारि जाहोनजों सोमजिखांनाय गुदि दाहार ( Mainstream ) नि बाहागो नंखाया । बेनिखायनो बाथौ एबा ब्रह्म मोनसेयाव हाबफैफिन्नायनि गोसो आरो लामा लानो हायाब्ला बिसोरनि जेंनाखौ बोस्रांनो हाया जानायाव गोसोआबो गोरोबलायनो हायै जानानै हारिजों हारिनो हाबलाय - जालाय गैयै , थांलाय - फैलाय जायै , लोंलायनो - जालायनो हायै , हाबा - हुखा लालायनो हायै , मानसि थैब्लाबो गादेरलाय हैनो हायै जानानै फैदों । बेबादि हालसालआ बर' माहारिनि थामोनथाखौ थोथोर - बोथोर खालामदों । माहारियाव गोरोब लायनाय गैयैयाव हारिनि गेजेरावनो खौसेथि गैयै जानानै फैदों । 
 अांगो हारिनि सिनायथिखौ बोखांनायनि थागिदायाव गुदि दोहोरोमखौ आजावनो सोगांनायावनो माखासे Puritan element फ्रा होबथानो नाजाखागोन । बिसोरो सा - साज्रां इसोरखौ मोन्नायनि लामा होसोनानै गुबुननि दोहरोमखौ आजावनो मोन्नायनि मोन्थायखौ सादिबाय थागोन । बिसोरबादि मानसिफ्रानो हिन्दुनि बार मासनि तेरटा फुजायाव होंगो दोंगो खालामफादों । नुनो मोनो फुजा मोनफ्रोमबो फिथाय सामथाइनि गलायाव बर ' आइजोनिल ' सारि , फुजानि समाव मन्दिरफ्राव गुबुन हारिया हाबनो लामा मोनलायै बर ' आयजोनि सारि , साबरात्रि गंगास्नान बलेबम आरिफ्राव बर ' आइजोनिल ' बिहिर । गुबुन हारिखौ थ एफाबां बिहिर खालामनाय नुआ । ना गुबुन हारिफ्रा दोहोरोमखौनो नागारबाय । खोथआ सिखांदों मा दुर्गाफुजा , कालिफुजा , लक्षी पुजा , आरिफ्राव मन्दिराव बाङालि बिहारिफ्रानो जायगा मोनला , बेखायनो बिसोरो गोदान मन्दिर लुनानै लानो सानबाय । बर'फोरा थारैनो एफाबां दोहोरोमियाबा दुलाराय बड'लेण्डआलनो मानो एफाबां बुलाय - सोलाय , बुथारलाय - सुथारलाय बर ' बिमाफ्रा असे दोहोरोमिया गोसो लानानै गोथार सोलेरनि फिसा जोनोम होनो हायाखै - बेनो गासिबोनि गुदि जाहोना । 
 गोजौआव सावरायबोनाय गासै खोथाफोरखौ गोसोआव लानानै जोङो हारिनि गेजेराव देहेरोमारि खौसेथिखौ गोसोआव लानानै जोङो हारिनि गेजेराव दोहोरोमारि खौसेथिखौ लाबोनो नाजाथारनांगोन । दोहोरोमारि खौसेथि थायोब्लासो जोंनि हारिया थांना थानो हागोन । , गावनि सिनायथिखौ मोनगोन , दावगानो हागोन । आंनि नोजोराव बेनि थाखाय मोनसे हारि , मोनसे दोहोरोम , मोनसे सिनायथिनि अनगायै गुबुन जेबो राहा गैया ।