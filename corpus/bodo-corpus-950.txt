फोरबोनि मुंङै रंजानाय बाजानायनि गेजेरजों नुजाथिदोंमोन मुंख'थावै गिज्रा बुन्दा - बुन्दिनि आखु , लामा - सामायाव जुनादनि आखु , मोसौ भेरा , मैसो भेरानि दावहा । सप्ताह खुनफाहालागै सान - हर फेग्रा मुवाजों गादि लानानै गेलेनाय । न - बां , बिसि - फिसा बावगार लांनाय । गुबुननि हिन्जावखौ गोहो बाहायनानै सेनाय , लामा दथखायाव सिख्ला हमख्रबनाय , बोनानै लांनाय , जाया - नागारा गावनि हिन्जाव खालामनानै लानाय , नखराव दाङा बाजि खालामनाय बाइदि जाथाइ नुथाइफोरा गुरुदेबनि गोसो गोरबोखौ खामग्लिहोदोंमोन । थेर बेथेर सहायनो हायै जादोंमोन । बेफोरखौ फोसाबनायनि राहा लामा नागिरनानै सानसे सम आरो खाबुखौ मोनो । बेबादिनो कलिकाटायाव परमहंस शिव नारायण स्वामीनि सेराव सहैनो हायो छरण मण्डलनि अननायाव । बेयावनो स्वामीजों ब्रह्म धोरोमनि दीक्षा लानानै फैयो । बर'नि गुबुंले समाजखौ फोसाबनो ब्रह्म धोरोमखौ फोसाव फैयो 1905 माइथायनिफ्राय । लासै लासैनो ब्रह्म धोरोमखौ बोजबनानै गुरुदेबनि आदर्श , बिथोन आरो फोरोंथाइखौ लानानै जों दिनैनि बे गोदान ग्लबेलाइजेसन मुगायाव मोनसे सोदोमस्रि गोनां हारि हिसाबै गसंथानो हानायनि थुलुंगाखौ मोनबाय । जों बुंनो हागौ , हारिखौ अननानै मावनाय बेसेन सुखख ' हायै गुरुदेबनि हाबाफारिफोरा फिर फिर नुजाखांफिनदों । मावनो थालांनाय हाबाफारिफोरखौ मावफुंनो जों गासै बर ' हारिआनो जान्जि खाफ्रानांगौ । गुरुदेबनि बोसोन , आदर्श आरो फोरोंनायखौ गोसोआव लानानै मावलाङोब्ला , दावगालाङोब्ला थारैनो जों मोनसे समाव गोदोनि गोमानाय राजा , राइजो आरो हादरखौ मोनफिनथारगोन । बेखौ जों बयबो मिजिं थिनो हायो आरो बेखौ जाफुंहोनो गुरुदेबनि बुंनाय - " खौसेब्ला जों थांगोन गावस्राब्ला जों थैगोन ' बे रावखौ हांखोयै हांखो फालिनांगोन आरो मावनांगोन । ॐ सतगुरु नमः । 