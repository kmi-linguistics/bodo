अन्सायनांगौ आरो मान बावनांगौ । 
 बाथौ दोहोरोमनि गोथौ सान्थौफोरखौ बुरखांनो थाखाय सम सम दोहोरोमारि गौथुमजों लोब्बा गैयै बबेखानि दोहोरोमनि बिथिङाव सानगोथौ साननो हानाय गोहो गोनां सोलोंनांगौ । गुनु नोजोरजों दिथि होना सानखांनो हानाय जोंनि समाजाव दासान्दि रोंगसा गैद्रायै नंला । सोरबा सोरबा लोब्बा जानो लुबैनाय थायोब्लाबो बाथौ गौथुमनि मावथिफ्रा सिनायनो हायैआव एबा बेफोर बादि सोलोंथायगिरि खाथियाव थांना खावलायहैनो रोङैनि थाखायनो माखासे रोंगसानि मावनो हानाय हाबानिफ्राय गौथुमा हमदांनो हायै खहा जानो गोनां जायो । बेनि थाखायनो जिला बाथौ गौथुमनि आवथायावबो सम सम सावरायमा गौथुमनि हाबाफारि लानांगौनि गोनांथि दं । बेनि बागै जिलानि मावथिफ्रा सानना नायगोन दाबि ? 
 दुलाराय बाथौ गौथुमा आथिखालाव गोबां मावनांगौ हाबा दं । नाथाय गौथुमारि थांखियावल ' नांथाबनानै थायालाबानो गाहेला मावथिफ्रा जाय जेरै हागौ लिरनाय आरो फोसावनाय हाबायाव नांथाबना थायोब्लासो बाथौ दोहोरोमा गोसारगोन । अांनि मोन्दांथियाव मिरु बाथौ गौथुमनि सिङाव थानाय बेयाव आफादनि ओनसोलफ्राव माब्लाबाबो नायगिदिंफेराखै । जाउनाव मिरु गौथुमनि साननाय - हनायखौ मिरु गाहाय थाखोनि मावथिफ्रा मोन्दांनो हायैआव गोबां फारागथि थालाङो । मानोना मिरु गौथुमनि सावरायनायनि थांखिलानाय एबा हाबाफारिफोरखौ सम थासेयावनो मिथिहोनाय जाया । ओरैनोब्लाबो गामियारि ओनसोलाव बर'फोरनि राइजो जानाया गोदोनि बादि समाज खान्थिनि गेजेरजों सोलिनाय नंला । गामि दरसेयावनो गोबां दोहोरोमारिनि समाज थानायखाय साननाय हनाय , मावनाय दांनाय , हाबा - हुखा बायदि बिथिङाव गेजेर गेजेर सोलिलांनायखौ नुनो मोनो । बिनि थाखायनो गामियारि ओनसोलाव गोसो बावना हTबा मावग्रा एबा फोसावगिरि जानागुरु गैयाब्ला बोसोराव खेबसे गारजा होना दोहोरोमनि खान्थिखौ हमथाना लाखिनायनि अनगा मोनबो गैया । थुलुंगाथाव हाबा मावनो जिला गौथुमफ्रा गाव - गावनि नखरनि हाबाखौ एसे दोनथना आंगो होनना दोहोरोमखौ गोबाना लानो हायोबासो बाथौयारिफ्रा फोन मोनगोन । 
 मोनसे बाथ्राखौ मख'थारनांगोनदि थानासालि गायसननाय नमान ' लुना , दिदोमै , आलो गोजोनै जिरायनो हानाय आरज'सालि लुफुंना सिखोन - साखोन बाथौ थानसालिखौ महर होनो हायाब्ला बाथौ दोहोरोमखौ बजबना लाखिनांगौयाव गोब्राब दंसै । बेनि फारसे गौथुमा राहा लामा लानांगौआ जोबोर गोनांसिन । बे थानसालिफ्रा बबेखानि मिरु बाथौ गौथुमनि बिथोन आरो गनायथि मोननायखौसो आजावना लानांगोन । नङाबा बेवबो फरागथि थायोब्ला दोहोरोमनि खौसेथियाव द्लामैनो खहा जागोन । 
 बाथौ दोहोरोमारिफ्रा फिसा फिसा बाथ्रा एबा बावनाय खान्थिफोरखौ लाना गुलाय - गुजाय , एना - एनि जानायखौ ज्राब गारनानै माब्रैहाय बाथौखौ दोहोरोमनि बिथायाव दिदोमै गायसननो हायो बिनि फारसे गोसो बावनाया गाहाम । बाथौ दोहोरोमनि गेजेरजों सुबुं माहारिनि फोन मोननायनि मा मोन्दांथि दं , बाथौ दोहोरोमनि बाउनाय खान्थिजों इसोर सिबिनायनि बिथिङा बेसे रोखा बाथौ दोहोरोमनि सान्थौनि गेजेरजों समाजा मा बिहोमा मोननो हायो , मानो बाथौ दोहोरोमखौ आजावना लानांगौ संसार जानयाव गथ ' गथाय फेदेरनायाव सोलोंथाय होनायाव बाथौ बाउनायनि गेजेरजोंमा जिउमा जौगाथाय जायो