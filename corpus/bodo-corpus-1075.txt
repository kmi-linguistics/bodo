नख'रनि आरो गामि एबा हालामनि बाथौ सिबियारिआ जयै आर'ज खालामनायनि हाबाफारियाव उन्दैआ गेदेरखौ खुलुमनाय , सिबिनाय आरो गेदेरआ उन्दैखौ अन्नाइ , बोर - सारस्रिनाय होनांगौ । बेनि गेजेरजों गावजों गाव अनलाइनाइ सिबिनाय आरो बराइनाय फोथाइलाइनाया बाङो आरो उन्दै बैसोनि बाथौ सिबियारिआ गोहो - बोलो आरो थुलुंगा मोनो । बाथौ सिबियारिनि गेजेराव खौसे फैयो । 2 ) गोजाम नेमखान्थिखौ जुगजों गोरोबहोना फोसाबनाय : - बे बिलादलाथायाव बर ' हारिआ जोनोम मोन्नानै राइजो जाबोनाय समनिफ्राइनो बाथौ सिबिबोनायनि माखासे गोजाम खान्थिखौ फोसाबनांगौ होन्ना गोबां बाथौ सिबियारिआनो आथिखालनि सानखांना मोनदों आरो जाइगा जाइगा बेबाइदि राहा लानायखौ नुनो मोनदों । नाथाइ फोसाबनो थांनायाव बेखौबो नोजोर होनांगोन दि जुगजों गोरोबहोनाय फोसाबनो थांनायाव जाहाथे गोजाम खान्थि , आसार , दोहोरामखान्थिआ गासै नागारजाया आरो बाराद्राइ फाख्रा - सिख्रि जाया । बइनिबो गनाइ थाव आरो आजावथाव खान्थि दानानै बाथौ दोहोरोमखौबो स्राइ , साबना - हामना , समाइना - रमाइना , आब्रु आरो दोलगोनां खालामना फोसाबनायनि गेजेरजों गोबां बाथौ दोहोरोम सिबियारिनि गोसोखौ हमथानो हागोन आरो गुबुन दोहोरोम सिबियारि आरो आंगो बाथौ दोहोरोमखौ नागारनानै गुबुन दोहोरोमाव बारस्लाइनायखौ होबथानो हागोन । 3 ) फोसाबनाय , सोदांनायखौ आजावनाय : - गुबुन दोहोरोमाव बारस्लाइनायखौ होबथानोब्ला दुलाराइ बाथौ दोहोरोम गौथुमआ फोसाबनाय , सोदांनाय आरो फोसावनायखौ गोसो - गोरबोजों आजावनो राजि जानांगोन । सम आरो खाबु लानानै दुलाराइ बाथौ दोहोरोमारि गौथुमआ सावराइ मेलनि गेजेरजों सानलाइ -हलाइ आजावनाय सोदांनाय , फोसाबनाय