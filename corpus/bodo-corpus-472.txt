जेब्लाबो जौसिन मासियाव थायो । 
 ( 5 ) खेराइ फोरबोनि बाथौ बिन्दोआव बोराय बाथौनि मासि : मोनहास'यै समनिफ्राय खुगाजों खुगा बारस्लायबोनाय बाथौनि दोंसे बेसेन बह्रा ' बिथाय ' खोन्दोनिफ्राय खेराइ फोरबोनि बाथौ बिन्दोआव फाथालि बाउनायनि बागै ओरै होनाय दङ - 
 " रांरासि मैथाहाजि , बारिगंथाम
 बाथोंनि गेजेराव बिसोरनो लाइजाम फ़ानथाम । 
 गेजेरनि लाइजामाव थुयो अरनि गासा 
 बर'नि मोदाइ बिनो बोराय बाथों महाराजा । 
 मृसथि नबरजा गासाआ दाउला
 साहानिफ्राय फोजोबबोयो खोलाहा थाला । 
 'हिन्दु ' धोरोमनि ब्रह्मा , बिष्णु आरो महेश्वरआनो रांरासि मैथाहाजि बारिगंथाम । बिनो बर'फोरनि 'गाहाइ मोदाइ एबा ' बोराय बाथौ' । 
 ( 6 ) बारि गंथामनि ओंथि : बारि गंथामनि ओंथिखौ बेखेवसारोब्ला बेनि गोथौ ओंथिया ओरैबादिः 
 ( i ) गिबि बारि : - 'रांरासि' । रांरासिखौ खायसेया 'रांसारि ' होननानै बुङो । 'रांरासि ' एबा 'रांसारि'नि ओंथिया - सोरगोखौ मिथिहोयो । बाथौवारी दोहोरोमनि फोथाइयारिफोरा सोरगोखौ 'रांसारि ' एबा 'रांरासि ' बुङो । ( ii ) नैथि बारिः - नैथिबारिया जादों - 'मैथा ' एबा 'मिथा ' एबा ' मते ' खौ मिथिहोयो । गुबुन रावै ' नोरखोफुरी ' एबा बुहुमनि सा बाहागो गेजेराव 'नरख'खौ थांखिनाय जादों । नोरखोफुरीयाव रावबो थांनो लुबैया । नाथाय बर'फोरनि सान मोन्थाइया जुदासिन । 
 ( iii ) थामथि बारि : - थामथिबारिया जादों - 'हाजि ' एबा ' हासिं' । बेनि गुवार ओंथिया जादों - बुहुम बिमानि गोर्बो । बेवनो मुलुगनि जिब - जिबि ( living being ) मानसि - दुमसि , बंफां - लाइफां , दाउसिन - दाउला , एम्फौ - एनला , गासैबो बिमा बुसुमुथिनि ( बैसोमुथिनि ? ) अन्नायाव बयबो थांनानै थानो राहा मोनदों । सोरगो , मोरथो आरो फाथाल - बर ' रावआरि रिसारथियाव बेखौनो 'रांसारि , मैथा आरो हाजि ( हासिं ) होन्नानै बुङो । थारैनो बेफोरखौ बिगियानारि राहायै ओंथिफोरखौ बेखेवसारनो हायोब्ला बयबो बे धोरोमखौ गावनि होन्नानै बजबफिनगोन । 
 ( iv ) न'मान' : बेनि ओंथि : - जों बयबो बाथौवारि बर'फोरा मिथियो न'मा न'आ रांरासि , मैथाहाजि बारिगंथामनि मोनसे दिन्थि महरारि ( symbolic ) । न'मा न'नि खथाआ जेब्लाबो मोनथाम जानांगौ होन्नानै बर'फोरा सानो । इसिं , अखं , आरो ' खफ्रा ' बे मोनथामा फारियै सानजानिफ्राय जागायनानै सोनाबफारसे जोबथाहैयो । खफ्राया - रांरासि , मैथाया - अखं आरो इसिंआ - हाजि / हासिं होन्नानै जानागुरुवा फोरमायलांदों । जानागुरुनि ओंथिया - 'मिथिगोरों । इसिंआव नखरनि अनगायै गुबुन सुबुंखौ हाबनो होआ । बेवहाय माइनाव बोराय , माइनाव बुरैनि बिन्दो थायो । गुबै बर ' नखराव बे इसिङावनो ' माइहेन्दो ' थायो । थारैनो बिदि रोखोमारि ( typical ) एबा 'रोखोमथाइ ( modality ) नखरा आथिखालाव गोदान मुगानि न'बां लुनानै गैयि सामलायनानै लादोंसै । 
 गुसुङै बाथौनि फुंखाखौ संनानै मोनबायदि हा - दै , बार , नखोरां , सान बेफोरजों गोथौ सोमोन्दो गोनां मुलुगनां दोहोरोमजों लोगोसे अबंलावरि गोहोथामखौ मिथिहोयो । मानोना अबङा जेब्लाबो नुजानाय नुजायै महराव गोमानानै थायो । बेनिखायनो अबंखौ एबा बोराय बाथौखौ omnipotent , omniscient आरो अमनि प्रेजेन्ट (omnipresent ) नुजानाय नुजायै जेरावबो थानाय होन्नानै बुंबोदों ।
 _ _