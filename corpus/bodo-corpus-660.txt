दिहुननाय जादोंमोन मानो , मोनसे समाव बेनि बाहायजानाय रावा बै रावनि बोर जानानै फैदोंमोन । बुहुमनि जौगाखां राव इंराजिखौ हमनानै एबा दानि बर'फोर बादि गोमालांनो हमनायनिफ्राय जाखांफुनाय रावनि मान थाखोसिम स'फैनाय गासै रावफोरानो खौरां बिलाइ आरो लाइसि दिहुननायनि गेजेरजोंसो आथिखालनि थासारिखौ मोनफैनो हादों बुंजायो । 
 खौरां बिलाइ आरो लाइसिनि जोनोमनि गुदियाव नैबेबो मोनसे मख'जाथाव बाथ्रा दि मोनफा समनि सुबुंनि जांख्रिखांनाय , सोमावसारनाय आरो जावरिखांनाय लाबोनायखौ गोहोम गोनां खालामनो थाखायबो खौरां बिलाइ आरो लाइसिफोरा जोनोम मोनो । इउर'पनि गोबां हादरफोरनि जांख्रिखांनाय , आमेरिकानि उदांस्रि दावहा , रासियानि समाजबादि सोमावसारनायाव , भारत आरो चिन हादोरनि सोमावसारनायाव गोबां खौरां बिलाइ आरो लाइसिफोर जोनोम जादोंमोन आरो बेफोरो जोबोर गोहो गोनाङै गोहोम खोख्लैनानै जादुबादि खामानि मावनायनि गोबां नोजोर दं । बे बादिनो बबेबा हारि - माहारिया गावनि फार्से सिरिमोनखांनाय आरो दावगाखांनो नाजानायवबो खौरां बिलाइफोर आरो लाइसि जोनोम जानायखौ नोजोर मोनो । असमीयाफोरनि गेजेराव जोनोम जानाय ज'नाकी , बिजुली आरो आबाहन खौरां बिलाइफोरा बे बिथिंनि मख'जाथाव दिन्थि । 
 गुबुन जौगाखां रावफोरनि गेजेराव लाइसिनिख्रुइ खौरां बिलाइखौ जोनोम जाग्रोनाय नुनो मोनो । नाथाय बर'आव लाइसियासो जोनोम जाग्रोदोंमोन । जायखियानो जाया मानो बर'नि गेजेराव लाइसिया जोनोम मोनदोंमोन बर'नि माहारियारि सांग्रांथि जाखारनायजों बर ' राव फोथांनो आरो बर ' रावनि थुनलाइ जोनोम होनो गोसो जानाय दिहुनगिरिफोरनि आखाइयाव । सुंथाबै , बर ' लाइसि आरो बेनि उनाव दिहुनजानाय खौरां बिलाइफोरा थोंजोडै बर ' रावनि थुनलाइ सोरजिनायनि थांखिजोंनो जोनोम जादोंमोन । बे नोजोराव बर'नि लाइसि , खौरां बिलाइफोरा बर ' राव आरो थुनलाइनि फार्सेनो बांसिनै अबदान होनो नाजादों बुंजायो । 
 बर ' छात्र सनमिलनीनि खुगा लाइसि बिबार ( 1924 ) आ जोनोम मोनदोंमोन बर ' रावखौ बोखांनाय आरो बर ' रावनि थुनलाइ सोरजिनायनि थांखिजोंनो । बे बादिनो बर ' थुनलाइ आफादनि जोनोमारि गोहोमथिजों जोनोम मोनदोंमोन 1952 आव बर'नि गिबिसिन खौरां लाइसि दिमासाआ बासुगाव हालामाव । बै समनिफ्राय आथिखालवबो बे रोखोमनि थासारियावनो बर ' लाइसि आरो खौरां बिलाइफोरा जोनोम मोनबाय थानायखौ नुनो मोनो । 
 बर ' लाइसि , खौरां लाइसि आरो खौरां बिलाइफोरनि फार्से मोनसे नोजोर : 
 बर ' लाइसि ( Magazine ) : 
 बर ' छात्र ' सन्मिलनीनि थांखिजों सतीश चन्द्र बसुमतारीनि सुजुनायाव ओंखारनाय बिबार ( 1924 ) आनो बर'नि गिबिसिन लाइसि । बे बादिनो जोनोम मोनदोंमोन 1926 आव जेन्थ'खा लाइसि । बर ' राव थुनलाइनि फार्से मैखोम अबदान होगिरि प्रमद चन्द्र ब्रह्मआ थुनलाइ जोनोम होदोंमोन लाइसि दिहुननायनि थांखिजोंनो । बियो फरायसा समावनो गांथाम लाइसि जोनोम होदोंमोन । बर'सा बिथराय , रुप आरु चिन्ताधारा ( 1937 ) आरो अलंबार ( 1938 ) आ बिथां सुजुनाय गांथाम लाइसिमोन । 
 1942 - 44 मायथायाव गुवाहाटीनि कटन कलेजआव फरायनो थाहैनाय आसामनि गुबुन गुबन जायगानि ट्राइबेल सुबुंफोरा ज ' जनानै नायक लाइसि सुजुनानै दिहुनदोंमोन । 1949 आव मिसनारि हलबारस्रुदआ शिलंनिफ्राय फुंनि हाथर्खि मुंनि लाइसि दिहुनदोंमोन । बेयो अदेबानि आबुङैनो गांसे धोरोमारि ( खृष्टान ) लाइसिमोन । 1950 आव सुखराम बसुमतारीनि सुजुनाय बर ' लाइथुम बिलाइ मुंनि गांसे लाइसि ओंखारदोंमोन । 
 1952 आव बर ' थुनलाइ आफाद जोनोम मोननायनि उनाव बर ' लाइसिफोरा बर ' माहारिनि बायदि गोदोसोनाय