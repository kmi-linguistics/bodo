बर ' हारिखौ अननानै इयुन जोलैखौ नोजोर बोथिंनानै 1929 माइथायनि 4 जानुवारि , सुक्रबार बेलासि 2 - 30 बाजियाव शिलंअव साइमन - ए कमिशनखौ लोगो हमनानै मोन 12 दाबिनि गोसोखां बिलाइ होदोंमोन । मोनफ्रोमबो दाबिआनो इयुन जोलैखौ नोजोर लाखिनानै बिनाय जादोंमोन । गुरुदेबनि मेंनो रोङै नाजाना आरो मावलांनायनि फिथाइआनो जादों दिनैनि गोदान बर' । मुगानि थासारिजों जुजिनो हानाय बर ' हारि । मुलुगाव सिनाय जाबाय , जारिमिना बुंथिलांनाय बादि - मोनसे सोदोमस्रि गोनां हारि , हाव , हारिमुआनो आबुं गेरेमसा । रावखौबो थगायनो रोङै रावजोंबो नांज्लायनो रोङै , थानाय , जानायाव बिगियानजों गनायथि होजानाय , मावनाय - दांनायाव मेंनो रोङै , मावनांगौ हाबा फोरखौ गोसो होथाबनानै नांफाथाबनानै मावनाय । नंगौआव बाया मोजोमा नाजाथाबनाय , नङैआव मेगन मोहेरनाय , जेरावबो जेनिबो हाबायाव सहायसुला सुबुं , समाजनि थाखाय जिउ बाउसोमग्रा । गोनां जायोब्ला बिफा - फिसा , बिमा - फिसाजो , बिदा - फंबाइ , बिब' - बिनानाव सिनथाय बारग'आ । बे बर ' हारिनि आखुथाया दिनै थेर बेथेर जानानै गोमालांनो लादोंमोनब्लाबो गुरुदेबनि बोसोन बादियै सोलिफिननो रोंनाय लोगो बर ' सुबुंखौ ग्रिद ग्रिद दावगानायखौ नुफिननो हमदोंसै । गुरुदेबा लुबैलांनाय बादियै आसामनि गोदोनि बोखाव जायै गवालपारा जिलानि सिङाव थानाय ककराझार सोहोर , सिरां सोहोर आरो गुरुदेबनि जोनोम जायगा काजिगावा दिनै फारियै जिला खुंथाइ , महकुमा सदर खुंथाइनि मावखुलि आरो लकसभायाव सोद्रोमा दैखाय हरनाय । आसाम सरखारनि सासन दरबारनि खावसे बिबान लानो मोननाय । बेफोर गासिबो गुरदेबा मावनानै गालांनाय बेसनजों सुख'ख ' हायै हाबाफोरनि फिथाइ । दिनै जों बेखौनो मावदो जायखौ गुरुदेबा दिन्थिलांदो । बेनि गोबांसिम जों रावबो मावनो हायाखै । दिनै गोबां सोलोंथाइ लानानै सानथ्र'हायै सुबुंफोरा बाइदि गुबुन सोरखारि बिफान , सरखारि नङै बिफानफोराव जिउखांनायनि नखर बेंनायनि जुनै गाव गावनि बेसेन गोसा मावनाय हाबाफोरखौ गथायनानै दं । गोबाङानो डक्टर , इन्जिनियार , फोरोंगिरि , रेलवे मावसोम , हान्था मेला बिफाननि मावसोम , आबाद बिफाननि मावसोम , गेलेमु बिफाननि मावसोम , नखर बेंनाय बिफाननि मावसोम बेफोर मोनफ्रोमबो बिफानफोराव गावखौनो बावसोमनानै दं । बर'आ बर'खौ एबा गावखौ बर ' होननानै सिनायथि होफिननो हानायानो बयनिख्रुइबो देरसिन बाथ्रा । जिदाइन जौथाइनि जोबथा आरो जिगु जौथाइनि गिबि बाहागोनि गेजेरावनो बर ' हारिनि राव , हारिमु , धोरोम आरो समाज खान्थियाव गुबुंले बाराहवाया बोहैनो हमदोंमोन । जाय बर'खौ फारसेनिफ्रायनो मन'ग्लाबनो हमदोंमोन । गोबां सानथ्रहायै बर ' सुबुंनि गामिफोरा गामि नाङैनो राव , धोरोम , हारिमु नेवसिनानै गुबन राव , धोरोम , हारिमुखौ बोजबनानै हारि बेंदिं जिन्ज्रिखौ बोसनानै आलादा हारिसानि मुं लानानै सेरखाय बेरखाय , जानानै थानो गोनां जादोमोन , गावनि हारिनि राव , थुनलाइ , हारिमु आरो धोरोमखौ नेवसिनानै गोदानै हारिमा महर लानाय हारिफोरा नाथाय गावखौनो गाव सोदोमस्रिनि उल्था फारसेथिंसो नारथ्रोदनानै दोननानै लानाय बादि जादों गुरुदेबनि जोनोम - 1860 माइथायनि 19 एप्रिलआ नाथाय बेफोरबादि गुबुंले मुगैथाव बारहावा बारनायखौ आरो समाजनि गुबुंले थासारिखौ सोदां फिननायनि रादाब लाबोयो । साननो रोंनाय जानाय लोगो गुरुदेबा गावखौनो दबथायनानै दोननो हायाखै । थानो हायाखै नायनानै समाजनि गुबुंले जानायखौ । सहायनो हायाखैमोन गुबुननि नासयनाय , सोबख'नाय आरो मुगैनानै गादबनो नाजानायखौ । फारसेथिं सहायनो हायाखैमोन बर ' हारिनि समाज खुंनायाव नुजानाय गुबुंले मुगैथाव मानसिनि आखल -आखुफोरखौ ।