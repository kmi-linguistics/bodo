रायजो , जायगा , थावनि । प्राग + ज्यतिस = प्रागज्यतिसपुर । प्रागज्यतिसपुर रायजोआव मंगलिय फोलेरनि सिगां गुबुन सुबुं फोलेर थानायनि नेर्सोन जारिमिना दिन्थिनो हायाखै । महाभारत सलन्थायमा ( Epic ) आ खृष्ट गिबि 4 जौथायाव रनसायनायब्ला ( बुहुम सुबुं सोदोमस्रिनि जारिमिन बादियै खृष्ट गिबि 4 जौथायनिफ्राय खृष्टाब्द 2 जौथायनि गेजेराव रनसायनाय ) । बे मुगानि प्रागज्यतिसपुर रायजोआव मंगलिय सुबुं माहारिया दंखायोमोनब्लाबो ( Astrology ) आव जौगानायनि जारिमिन गैया । बे रायजोनि सुबुं हान्जानि गिबि बिथा चिनहादरआवसो बे मुगायाव सानखांनाय , हमदांनाय ( Astrology ) अा जौगादोंमोन । जानो हागौ चिनजों नांजाबनाय आरो बिनिनो सुबुं माहारिनि रायजोखायनो प्रागज्यतिसपुर मुङै मखनाय जादों । बे बादिनो कामरुप मुङाबो रोखा नङा , हिन्दुफोरनि धोरोमनि सल'बाथा ( Mythology ) बादियैब्ला बिसिनि मोदाय " कामदेब " आ बे रायजोआवनो , गावनि मोसानाय , रुप एबा महरखौ मोनफिनदोंमोन । बिनिफ्रायनो कामरुप ( काम + रुप ) मुं मोनो । बर'फ्रा बुङो बे जायगानि गुदु हाग्राबारिया खामनानै हाआ रुफु रुफु जानायखाय कामरुफु ( काम+रुफु ) जानाय बुङो । 
 कामरुप रायजोनि थागिबि बर' फोलेरा गोदो लिरनाय हुदा गैया मोनब्लाबो खुगाजों खुगानो धोरोम , समाज , हारिमुनि गेजेरजोंनो गोग्गालु थाथाय लाबोनो हादोंमोन । खृ 12 जौथायनिफ्राय हिन्दु अजा ( पण्डित ) फ्रा बर' फोलेरनि धोरोम आसारखान्थि फोरखौ बुजिनो हायि आरो हिन्दु धोरोम आसारखान्थिजों गोरोबनाय गैयिखाय बे हारिखौ उन्दै नोजोरजों नायनायाव गावसिनि सान्नायजोंनो बर ' हारिनि धोरोमखान्थि आसारखान्थिफोरखौ अनागारि महरै फोसावनायाव बर ' हारिआ गोग्गालु थाथायखौ नेवसिनानै हिन्दुनि धोरोम आरो आसारखान्थिखौ गोसो होनो हमो । खृ 13 जौथायनिफ्राय हिन्दु पण्डितफोरनि गेजेरजों गौर ( मालदह ) रायजोनि मागुदि फोलेरनि राव आरो हांखोजों लिरनायनि सोलोंथाय मोनजेनो । बे जौथायनि जोबनायथि कमतापुरनि राजा दुर्ल्लप नारायाणनि थुलुंगायाव हेम सरस्वतिखौ " प्रहल्लाद सरित्र " आरो बेनि फिसाज्ला इन्द्र नारायाणआ कवि रत्न सरस्वतिखौ अश्वमेद पर्ब्ब आरो " जयद्रथ बोध " मुंनि हिन्दु धोरोमनि खन्थाइ बिजाब लिरहोयो । खृ 14 जौथायनि गेजेराव रंपुरनि राजा तामब्रध्बजनि थुलुंगायाव रुद्र कण्डलिआ " द्रन'पर्ब्ब " आरो जयन्तियापुरनि कछारी राजा महामानिक्यआ माधब कन्दलिखौ " रामायण " खौ असमीया रावआव दानस्लायहोयो । बे मुगायावनो कामरुप रायजोनि मुङा " अासाम " बेनि उनावसो " असम " जायो । बै समनि " आसाम " रायजोनि बर ' फोलेरा गुबुन राव आरो हांखोनि सोलोंथाय लानायजों लोगोसे गुबुन धोरोमनि सोलोंथायबो लानो जुरियो । बर' फोलेरा धोरोमनि गेजेरजों लिरनाय खान्थि सोलोंथाय लाजेन्नाय मुगाहालागैबो दुलाराय बुहुमावनो धोरोमखान्थि , सान्थौ आरो आसारखान्थिनि सायाव सावलेनाय आरो सोंलु लाबोनायनि खान्थि एबा हुदा गैयामोन । धोरोम बिजाबआव लिरनाय थाब्लानो राजा फोरजा बयबो मानिनानै लानांगौमोन । बे बादिनो बर फोलेरनि गुदिनिफ्रायनो ( गोदोनि ) थाखानायब्लाबो लिरनाय महरै गैयि बुहुमनि गोजामसिन बाथौ धोरोमनि मुगानिफ्राय मुगा बे धोरोमनि अजा ( गुरु ) फोरनि खुगानिफ्राय खुगाजींनी सोलिबोनायाव बे फोलेरनि गोबां हानजायानो गुबुन धोरोमाव बारस्लायलाङो । आथिखालाव बाथौ धोरोमा