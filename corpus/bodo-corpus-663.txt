बोसोराव गांनै खौरां बिलाइ ओंखारनाय नुयो । बैफोर जाबाय हालालि आरो गोदान बर' । मख'नो गोनांदि बेफोरनो बर'नि गिबिसिन सानस्नियारि रादाब बिलाइमोन । अदेबानि गांनैबो खौरां बिलाया गुसुं समनि गेजेरावनो थैफिननो गोनां जादोंमोन । हालालिखौ दिहुननाय जादोंमोन क'कराझारनिफ्राय , गोदान बर'खौ दुिहननाय जादोंमोन बासुगावनिफ्राय । बै गांनै खौरां बिलाइनि सुजुगिरिफोरा फारियै मुस्रि सुरथ नार्जारि आरो हरेश्वर बसुमथारिमोन । बेनि उनाव बिहुराम बर'नि सुजुनायाव अदालगुरिनिफ्राय दिहुनजादोंमोन बनजार सानस्नियारि खौरां बिलाया 1973 नि फेब्रुवारि दाननिफ्राय । बे बिसानाबो 1975 सिम सम सम मोनजिसे बिसान ओंखारनानै थैदोंमोन । 2007 सिम बर'आव गां 27 खौरां बिलाइ ओंखारनाय नोजोर मोनो । बेफोरनि गेजेराव 2004 आव दिहुनजानाय सानस्नियारि आग्दारि , 2004 सेप्तेम्बर दानाव ओंखारनाय सानसेयारि खौरां बिलाइ इंखं आरो 1991 नि 24 मार्सनिफ्राय ओखारनाय आथिखालाव सानसेयारि महरै दिहुनजाफिननाय बड'सा बे गांथामनि नोजोराल ' गोग्लैसै । 
 फरायसालिनि फरा बिजाबआल'नो आबुं सोलोंथाइखौ होजोबनो हाया । थिख बे बादिनो मोनसे रावनि थुनलाइ सोरजिनिल ' बिजाबफोरा मोनसे रावनि गोसारनाय आरो जोरसारथाइखौ होलांबाय थानो हाया । आथिखालाव सोलोंथाइनि मान आरो गियानखौ मोनथिसार होनायनि गेजेरजों लाइसि आरो खौरां बिलाइलफोरासो बांसिनै गोहोम होगासिनो दं । बे बादिनो मोनसे रावनि गोसारनाय आरो जोरसारनायखौबो खौरां बिलाइफोरानो अबदान होगासिनो दं । 
 बर ' बिजोङा थिसनजायो 1963 आव । बेनि सिगां बर ' रावा थुनलायारि राव महरै गेवलांसारबोनो हमहांबायमोन । बर'फोरा समाजारि गौथुमनि सिङाव ज ' जानानै माहारि दानो जांखृखांनायजों लोगोसे बे समसिमाव थुनलाइ सोरजिनानै रावखौ मान गोनां खालामनो हास्थायनाया जागायजेनबोबायमोन । बे समसिमाव मख'जाथाव रोखोमै बर ' थुनफावथाइनि जावरिखांनाया