लाइजामनि गेजेरजों बि . टि . सि . नि सिंनि गं 9 फरायसालिमानि थाखाय मोन 17 आरो बि . टि . सि . बायजोनि गं 17 फरायसालिमानि थाखाय मोन 23 मासि गासै मोन 40 बर ' आयदा बिबुंगिरिनि मासि गनायथि होनो आसाम सरकारनि सिम बिथांखि दैथाय हरबाय । आथिखालाव आसाम सरकारनि रां बिफान ( Finance Department ) आरो एस . आई . इउ . ( Staff Inspection Unit ) नि गनायथि मोनब्लाबो बिबुंगिरि गायसनाय दाबीआ एसेब्लाबो जाफुंसिगोन । 
 मिक्स मेडियाम फरायसालिआव बर'बिजोंनि फोरोंगिरि गायसननाय : 
 बे दाबीआबो बेसेबांबा गोबावनि दाबी । बे दाबीखौ लानानैबो आसाम सरकारजों नारा - नाथा नाजाबोबाय थानाय जाबाय । नाथाय दिनैसिम आबुंयै मावफुं होनो हानाय जायाखैसै । आथिखालाव आसाम सरकारआ बर ' थुनलाइ आफादजों सावरायनायाव लानाय थिरांथा लेखा बि . टि . सि . नि बायजोनि गं 7 जिलानि सिङाव थानाय बर ' बिजोंनि मिक्स मेडियाम गोजौ फरायसालियाव बर ' फोरोंगिरि गायसननायनि खामानिआ जाफुंनायनि लामायाव । आसाम सरकारनि सोलोंथाइ बिफानआ बिथांखि होनाय लेखा गग्सै गं 7 जिलानि गं 26 गोजौ फरायसालियाव मोन 91 फोरोंगिरिनि मासि थैनाय आरो आजिरा मोननाय फोरोंगिरिनि लांदां मासिनिफ्राय बर ' बिजोंआव सोलायनानै ( conversion ) होनो थाखाय आसाम सरकारनि रां बिफान ( Finance Deptt . ) आरो एस . आइ . इउ . ( S . I . U . ) - निफ्राय गनायथि मोननाय जाबाय आरो थाबैनो सोलोंथाइ बिफानआ गायसन बिलाइ ( Appointment ) होसिगोन । नाथाय बि . टि . सि . हालाम आरो गुदि , गेजेर फरायसालिनि बेलायाव जेबो राहा लानो हानाय जायाखै । बर ' थुनलाइ आफादनि बोसोरारि रां अनसुंथाइ : 
 बर ' थुनलाइ आफादआ रांनि आंखालाव गोबां खामानिफोरखौनो मावफुंनो हाबोआखै । बेनि थाखाय सम सम आसाम सरकारनि खाथियाव आरो बि . टि . सि . सरकारनि खाथियाव बोसोरारि रां अनसुंथाइनि थाखाय अार'ज गाबबोबाय थानाय जादों । थांनाय 2006 मायथाइयाव आसाम सरकारआ बर ' थुनलाइ आफादनि खुगा लाइसि दि बड'नि थाखाय हरनाय 4 . 00 ( बैं ) लाख रांखौ दानना होनायनि थाखाय हालाय हाफाय जानादोंमोन । नाथाय 2006 मायथाइनि थाखाय बि . टि . सि . सरकारआ थांनाय जानुवारि 2007 दानाव 3 . 00 ( थाम ) लाख रां 46 थि जथुम्माखौ सालायनायाव गोरलै जादोंमोन । 
 नाथाय बर ' थुनलाइ आफादनि दाबी आरो नारसिनबाय थानायाव आसाम सरकारनि सोलोंथाइ बिफानआ बर ' थुनलाइ आफादनो बोसोरारि खुगा लाइसि दि बड ' आरो दानथामारि दि बड ' फोसावनायनि मुङाव 4 . 00 ( बै ) लाख ( Plan ) आरो रेकारिं ग्रेन्ट 1 . 00 ( से ) लाख ( Non - plan ) रां हरनो गनायथि होबाय । बे रांखौ थाबैनो मोननो हासिगोन । बेनि अनगायैबो बि . टि . सि . सरकारआ बोसोरारि 5 . 00 ( बा ) लाख रां अनसुंथाइ हरनो थिरांथा लाबाय । बेनिनो गिबि खिस्टि महरै 3 . 00 ( थाम ) लाख हरग्रोनो बि . टि . सि . नि सोलोंथाइ बिफाननि मावफु सोद्रोमा ( EM ) मुस्रि इमानुयेल मोसाहारिआ बिथोन होबाय । बेखौ नायोब्ला बर ' थुनलाइ आफादआव रांनि आंखालआ इसेब्लाबो सुंथा जासिगोन । बर ' थुनलाइ आफादनि मावख ' लुफुंनाय : 
 बर ' थुनलाइ आफादआ क'कराझारआव थानाय गाहाइ मावख ' आर . एन . ब्रह्म भबनखौ लुफुंनो हायियाव जोबोर असुबिधा जादोंमोन आरो खामानि मावनायाव हेंथा सोमजिदोंमोन । नाथाय आथिखालनि बि . टि . सि . नि सिफ मानिनां मुस्रि हाग्रामा महिलारिया थांनाय 44 थि बर ' थुनलाइ आफादनि बिजनी जथुम्मायाव फोसावनाय बादिनो क'कराझाराव थानाय गाहाइ मावख ' आर . एन . ब्रह्म भबननि थाखाय बि . टि . सि सरकारनिफ्राय रां अनसुंथाइ हरनानै हा थाला आरो सेथि थालाखौ लुफुंनाय खामानिया जोबलांबाय आरो थांनाय 8 जुलाइ 2007 खालारखालि मेानिनां बि . टि . सिनि सिफ मुस्रि हाग्रामा महिलारिनि आखाइजों बेखेवनायबो जालांबाय । बेनि गेजेरजों बर ' थुनलाइ आफादनि बेसेबांबा गोबावनिफ्राय हास्थायबोनाय मोनसे गोनांथार दाबीआ जाफुंसारबाय । मख'नो गोनां दि , बे भबनखौ लुफुंनो थाखाय बै समनि राज्यो सभानि एम .पि . मुस्रि इन्द्रमणि बराया 10 .00 (जि ) लाख रां अनसुंथाइ