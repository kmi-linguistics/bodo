बे बाइदिनो अरनबारि हाग्रायाव दं - सनालु मोख्रा , मोख्रा गुफुर , मोख्रा जाथि , मैदेर , मोसा , अल्दा मोसा , लख्रा , सिख' , मुफुर , मै , अमा , हाग्रा मोसौ , हाग्रा मैसो , मोदै , मोफौ , खुसुं , मान्दाब , मथेखा , जिनार , जाहामालाइ , जिबौ - जिबाद , दाउवां , दाउराय , दावमैना , बाथ , दाउरिंगाव , दाउथामफै , दाउहुदु , दाउमासार आरो बाइदि रोखोमनि फाख्रा सिख्रा दावमा दावसाफोर गावरेमा , रेव - रेवा , सिख्रि , लुवात , दावखा लुवात , मोदाय खांख्राइ बाइदि रोखोमनि एम्फौ - एनला नुनो मोनो । 
 सिखोना जाहार आरो फातालसाना अन्थाइ - थाइथामनि हाग्रामायाव गोबां बेसेन गोनां बेसेन गैयै बाइदि रोखोमनि बिफां - लाइफां , बेन्दों - बेनलाफोर दं । जेरै - साल , सेगुन , गाम्बारी , खैरो , लाली , बतसम , नासेर , चाप , गुग्रा , बज्लरि , बाउरा , सिटा , ब्लाम , अदाल , सेलेखा , थाइगिर , गार्ला , रायदों , अख्रा बाइदि रोखोमनि बिफांफोर दं । बिनि अनगायैबो सिम्फ्रि , निलिकट , नारु , खारैखो , गिला , गिलाथावख्रि बाइदि रोखोमनि मुलि हारिनि बिफांफोर दं । बैफोरनि अनगायैबो सिब्रु , अलदर , लाइहुलार , अशक बिफांनि बागान , दिगि लेवा बाइदि बाइदि । 
 खुंग्रीं भुर बस्टि गामिनि जानागुरु लोगोसे दौदिनी मुस्रिमा लाइस्रि बसुमतारीया फोरमायनाय एबा मिथिहोनाय बाइदिब्ला जारिमिना फोरमायसहायै समावनो माटान फलानआ फातालसाना दैनि रोबैयाव अन्थाइ - थाइथामखौ गाइनानै दोनलांदोंमोन । माटान फलाना अन्थाइ - थाइथामखौ बाथौ बिन्दो एबा लखि दावदाब महरै सिबियोमोन । सोरबा सोरबा अन्थाइ - थाइथामखौ आहामब्राइ मोनसिसिन ब्राइ , सिउब्राइ , ब्रह्मा - बिष्णु - महेस्वर , रांरासि - मैथाहाजि - बारिगंथाम , होन्नानै बुंदों आरो सोरबा सोरबा अन्थाय - थाइथामखौ अन्थाइ - थरथाम होन्नानै बुंनो नागिरो । माटान फलाना जावलिया देवाननि बिबौ आरो सावरिया एबा कुबिरनि बिमायं । सावरिया एबा कुबिरा जावलिया देवाननि बिफामोन । माटान फलानमोना गासै सा - स्नि बिदा - फंबाय दोंमोन होननानै खुगा खुगा मिथिदोंमोनब्लाबो लिरनानै दोन्नाय जारिमिननि अांखालाव बिसोरनि मुङा गोमालांफिनदोंमोन । माटान फलानानो बिसोर बिदा - फंबायफोरनि गेजेराव देरसिनमोन । माटान फलाननि बिसिनि मुङा जिब्रि । थामहिनबा जिब्रिया जावलिया देवाननि बिबैमोन । माटान फलानआ सासे सिखारि एबा फलानमोन । बियो फतालसाना अन्थाइ थाइथामनिफ्राय सिखोना जाहार एबा नौ - नोगोराव थांलाय फैलाय खालामोमोन होन्नानै मिथिनो मोन्नाय जायो । 
 अन्थाय - थाइथामखौ गोथार जायगा मोदाय मोदुमफोरनि मोदायपुरी होन्नानै बयबो फोथायो । बे जायगायाव थांनानै फलान एबा सिखारीफोरा सिखार खालामहैयोमोन । बे जायगायाव जाला - लोंला , खालाय - दैफोन , खिला - हासुला खालाम हैनाय जायामोन । हाग्रानि जिब - जुनादफोराबो बिगुमा दं । बेयाव सौहैनाय लोगो लोगो गोबां बादाफोर दंसोगारो , फारियै अन्थाय - थाइथाम बादा , साम्फा बादा , नासेर बादा , खुदिरा बादा , आरो बिसोरनि अनगायैबो सोनाबहा थानाय साम्फुर दैनि खाथिखाला बादाफोर दंबावयोमोन फारियै - हालदै बादा , दावासामा बादा , आवसि बादा , रोदा बादा , गुवामुरी बादा बाइदि बाइदि । 
 खुग्रीं दहलपारा गामिनि मुस्रि बादोर बसुमतारीया फोरमायनाय एबा खिन्थानाय बाइदिब्ला रुंसारि लाल महन बसुमतारी फलाना सानै साग्रिद मंगल बायलां नार्जारी , इयन नार्जारी मोनखौ लानानै बै अन्थाय -थाइथाम जायगायाव सिखाराव थांदोंमोन । बादा