जोबरोङि । बोराय सोदोबनि गेजेरजों जेरै - गोरा गाहायखौ फोरमायनाय जायो बिदिनो बर'फोरनि फोथायनायनि अबं ग'साइया जाबाय गियानाव , सोलोयाव , गोहोयाव , रोंग'थियाव , आखल आखु आरो साननाय हनाय थामहिनबा गासैबो रोखोमनि गोरों गोरासिनखौ फोरमाइनाय जादों । जायखौ जों सान्ना मोन्दांनो हायो , नाथाय मेगनजों नुनो मोना । बे अबं ग'साइयानो बोराय बाथौ । 
 बाथौनि बान्दोया बान्दोबा
 सिजौनि सिरिया सिरिबा 
 थाइगिरनि बिखंया खंबा
 सिफुंनि गुदुंया गुदुंबा 
 बर'नि आसार आरो रावयाबो फंबा । 
 बे बाथ्रा खोन्दोबनि गेजेरावबो गिबि बिथायनि गासैबो बिाथंनि सान्थौया नांथाबनानै दं । सोरजिनि मोनबा गोथौ थाथौखौ – हानि मोदायखौ आइलों , बारनि मोदायखौ खैला , दैनि मोदायखौ आग्रां , अरनि मोदायखौ सानजा बोरालि आरो अख्रांनि मोदायखौ राजखुमब्रि होन्नानैबो मिथिनाय जायो । बेव बा थाथौनि बाथ्रायानो रज'यो । 
 गिबि बिथायाव गासै थामजिथाम आयदा दङ' । बे आयदाफोराव बोराय बाथौनि मावगोमानि सायाव , बेनि गोहो , गुदि सोरजिनाय , भुम दानाय , नख्रां सोरजिनाय , हा - सोरजिनाय बाइदि बाइदि गासैबो जिउमानि गुदि बाथ्राफोरखौनो लिरगिरिया सरजाबदों । गिबि बिथायनि गासैबो खन्थायमाखौ बिजिरना नायोब्ला जों नुमो मोनोदि , बर'नि नुंगुबै दोहोरोमानो जादों बाथौ दोहोरोम । 
 गिबि बिथाया बर ' हारिनि दोहोरोम बिथिंनि अनगायैबो सुबुं माहारिनि खान्थिनि बागैबो गोथौ आरो गेबेंयै फोरमाइलांदों । खन्थाइगिरिया बुंदों , मानसिनि गुरुवा साबा । बिसोरनो जादों आहाम गुरु मोनसिन सि गुरु , एना गुरु , थेना गुरु आरो फोदसे गुरु । बाथौनि मोनबा गोहो । आरो बान्दोबाखौ मिथि मोन्नानै गुरुफोरा मानसिफोरनो फंबा बाथ्रा फोरोङो । बिसोरनो उनाव बान्दोबा आरो फंबाजों गोरोबहोनो मानसिफोरनो गोथार आसारबा दाना होदों । जेरै––
 आसारसेनि गेजेरजो बाथौ गुरुफोरा उजिगोदानखौ बराइनाय आरो आलासि , उलासि , साफिग्रा , बिबाइग्रा आरो खुरमा - बाहागिफोरखौ सोंनाय , राइदावनाय आरो बानजायनाय हाबाखौ दिन्थिदों । उजिगोदान होन्ना बुङोब्ला जोनोम जाजेन्नाय एबा सारिजाजेन्नाय गथ ' गोरलैखौ बुंनाय जायो । बि उजिगोदानखौ आफा अबं गसाइ बोराय बाथौजोंनो थोनहरजानाय होन्ना गनायना लानाय जायो । बेनिखायनो उजिगोदानखौ आलाइ - आथानि खालामा लाबानो आलो गोजोनै बराइना लानांगौ । गथ ' गोरलै उजिब्ला बि उजिनाय सान आरो बुब्लिखौ लिरना लाखिनांगौ होन्नानैबो खन्थायगिरिया सुबुरुन होदों । 
 आसारथामाव खन्थायगिरिया सुबुंनि जिउआ अरायबो सुखु दुखुजों दाजानाय बेखौ गोथौयै फोरमाइदों । दुखुनि उनाव सुखु आरो सुखुना उनाव दुखु जानाङो । बेनिखायनो गोरों गोराफोरा सुखु दुखुया सोरखि बाइदि गिदिङो होन्ना बुंदों । सुखुनि दिनाव सुबुङा रंजायो । रंजानाय बे हुदाया सुबुंनि थाखाय जोबोर गाहाम । रंजानायाव नाथाय मोनसे सिमा दोन्नाया गाहामबाव । बे बादिनो सिमा बारा लाबानो हाबा मावनायावसो सैथोया नुजाथिफैगोन आरो बाइदि खैफोदनिफ्राय बारग'नो हागोन । बेनिखायनो गोदोनि गुरुफोरा सुबुंनि रंजानाय बाजानायखौ खान्थिजों खाना गालांदों आरो बेनो आसारथाम । 
 आसारब्रेयाव खन्थायगिरिया सुखु दुखुनि खैदां खैफोद मोनजानाय आरो दुखुनि समाव आबां जाबां सानालाबानो गोमजोर गसंथानो हानायानो सुबुंनि हाबा होन्ना फोरमाइदों । लोमजा साजाफोर जाना हाया हाया जानाय समाव बैदो थुनाय , बाइलुं अजा आरो डाक्तारफोर लिंनांगौ आरो आफोद खैफोदनिफ्राय बारग'नो एबा रैखाथि मोन्नो अबं ग'साइनि खाथियाव खेराइना आरो गारजा होना बोर बिनांगौ राहाखौबो दिन्थिना होदों । खेराइ होनायखौ बेव अबं ग'साइनि खाथियाव गंग्लायनायखौ बुंनाय जादों । खेराखौ गावनि न'आवनो आरो बाइजोयैबो