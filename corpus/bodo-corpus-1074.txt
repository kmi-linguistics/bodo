बिसोरबो दिनै सानफिन्नो आरो बिजिरफिन्नो गोनां जादों फोसाबना बइनिबो आजावथाव आरो गनाइथाव खालामना लायोब्ला बाथौ दोहोरोमावनो गासैबो दंजोबो होन्नानै । बर'नि राव - फाव , थुनलाइ , हारिमु , आसार , नेमखान्थि , बोसोनखान्थि , दोहोरोम खान्थिआ बाथौ दोहोरोमनिफ्राइनो जोनोम मोन्नाय । बर'नि दामनाय , देनाय , खन्नाय - मोसानाय , मुसुरनाय , फावथाइ खेराइनि बाखो बाखो मोसानायनिफ्राइनो जोनोम जादों । बाथौ दोहोरोमनि खेराइ मोसानायखौ नागारना बर'नि बाइदि खिसिम मोसानाय जेरै मोसाग्लांनाय , बागुरुम्बा , बैराथि गइ रान्नाय , बारदैसिख्ला मोसानाय , हाबा मेथाइ , ना गुरनाय मोसानाय , जाराफाग्ला मोसानायनि बाथ्राखौ सान्नो हाया । बेनिखाइनो गुबुन दोहोरोमाव बारस्लाइनायखौ होबथानायाव बइबो गोसो - मोदोम - जिउ बाउनानै बाहागो लानांगौ । 1 ) बाथौ थानसालि लुनायनि राहा लानाय : - गुबुन दोहोरोमाव बारस्लाइनायखौ होबथानोब्ला बाथौ थानसालि लुनानै बाथौ दोहोरोमारि थासारि दानायनि राहा लानांगौ जाहाथे बेनि गेजेरजों दोहोरोम सिबियारिनि गोसो - गोरबो बोनो हायो । गामि दरसे एबा बियाब गौथुमनि सिङाव गंसे बाथौ थानसालि थानायनि अनगायैबो गावनि न'नि सिथ्लायाव बाथौ दुमनाय थानांगौ आरो बाथौ दोहोरोमारि गौथुमनि खान्थि बाइदियै फुं - मोनाबिलि बाथौ एबा सिजौ गुदियाव जेवारि फोजोंना नख'रनि , गामि एबा सहरनि आरो दुलाराय सुबुं समाजनि थाखाइ बोराइ बाथौनि सेराव आरज गाबनांगौ । बेनि अनगायैबो गामियाव एबा हालामाव दुलाराइ बाथौ दोहोरोमारि गौथुमनि खान्थि बाइदियै हाबथानि गोथार मंगलबारखालि फुं एबा मोनाबिलि समाव बाथौ थानसालियाव बइनिबो गाहामनि थाखाइ बोराइ बाथौ एबा इसोरनि सेराव आर'ज गाबनायनि राहा लानांगौ ।