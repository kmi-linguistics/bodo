बोहैथि माइथायनि 28 जुलाइ खालाराव दुलाराय बर ' फरायसा आफादआ बेनि गाहाइ मावख ' बड'फा हाउसआव " आलादा राइजो सादिनानै सोमावसारनाय हाबाफारि लानांसिगौ ना लाथ'नाङा ' आयदानि सायाव सावराय जथुम खुंब्ला सासे मेलेमजिबिया गावनावनो सोंनायना नाइदोंमोन - " बे सावरायनायखौ सिखिरि मानसिया बिसायख'थिया खाथि सौफैलायबाय हनै होन्नानै सान्नाय नङाथ' ? बुंथारनाय नङाथ' ? " हारिनि गेजेराव गोजोन आरो खौसेथि लाबोनाय फारियाव बर ' हारिनि आफादफोरा सम सम बेबादिनो नाजाबोबाय थादों । नाथाय जोबनायहालागै बेबादि हाबाफारिफ्रा जेबो फिथाइ थायहैयैलाय सिखिरि मानसिजों बेबादि सानजानांगौ जानानै फैदों एबा बुंजानायनि लामा खालामना होदों । बर ' रावनि लिरथि हांखो महरै र'मान हांखो सादिनानै सोमावसारनायनि उनाव पिटिसिए राजखान्थि हान्जाया गावनानै पिपिटिसिए ओंखारदेरनाय उनाव एबसुआ गावस्रानाय हान्जा मोन्नैखौ खौसे खालामफिन्नो नारा - नाथार नाजाफिनदोंमोन । नाथाय जोबोद दुखुनांथावै बे गिबि नाजानायानो फेलें जानानै फैदोंमोन । 1996 मायथाइयाव हा सिंनि हान्जा मोन्नैया हा दब्लाइ सिख'लायनानै राजा लामाखौ आलि खोनानै दुलाराइ हारिखौ– सा - खोला बोखावब्ला बर ' थुनलाइ आफादआ हारिनि गेजेराव गोजोन आरो खौसेथि लाबोफिन्नो नारानाथार नाजाथाबदोंमोन । थुनलाइ आफादनि बे नाजानायाबो बेबादि फिथाइ थाइयाखैमोन । थांनाय बोसोराव जानानै थांनाय बि . टि . सि . बिसाइख'थिनि उनखालिनिफ्राय खुंगिरि बि . पि . एफ . आरो हाथियार गथाइनाय हान्जानि गेजेराव जा हांगामा जालायदोंमोन बेखौ होबथानो बर ' थुनलाइ आफादा नाजाबावदोंमोन । थांनाय 19 आरो 20 डिसेम्बरा , 2009 खालाराव सिरां जिल्लानि धालिगामि गोजौ फरायसालियाव हांख्रायनाय सावराय जथुमाव नाथाय खुंगिरि हान्जायानो बाहागो लाहैयाखैमोन । अब्लानो हारिनि सांग्रां थाखोनि गोसोआव गोजोन आरो खौसेथि मोनफिन्नायनि मिजिंखौ गोमोरनायबादि मोन्नाय जादोंमोन । बावैसो सिगां सेप्टेम्बर दाननि 10 खालाराव आथिखालाव बि . टि . सि . नि लेङाइ गाहाइ मुस्रि खाम्फा बरगयारीनि हांख्रायनायाव बाग्सा जिल्लानि बरमायाव मोनसे जथुम्मा जानानै थाङो । हारिनि गेजेराव गोजोन आरो खौसेथि लाबोफिन्नायनि थांखिजों लोगोसे सादिफिन्नाय आलादा बड'लेण्ड रायइजोनि फारियाव खौसे नाजानाय लाबोनो हास्थायनानै खुंनाय बे हाबाफारियाव हारिनि दुलाराइ आफादफ्रानो बाहागो लाफैजोबदोंमोन । मोनसेल ' राजखान्थि हान्जाया बेव बाहागो लाफैनो हायाखेमोन । बै जथुम्मायाव दानानै होनाय हांखायग्रा आफादआ दावगायै दावगायै फैगौ 11 आरो 12 नभेम्बर , 2009 खालाराव बड'लेण्डनि राजथावनि लांगोनायाव जथुम्मा खुंबावनो सिगांदों । बारग'लांनाय बरमा जथुम्मायाव जानायबादि बे खेबनि हाबाफारियाव हारिनि गासै आफादफोरनि थान्दैफोरा बाहागो लाफैबावगोन होन्नानै मिजिं थिनाय जादों । दासान्दि हांख्रायग्रा आफादआ जाबादि हाबा मावगासिनो दङ बेखौ नाइनानै बे खेबनि हाबाफारियावबो हारिनि गासिबो आफादानो बाहागो लाफैगोन होन्नानै मिजिं लानो हायो । दा सान्नानै नाइनांगौ बाथ्राया बेसो - थुनलाइ आफाद , फरायसा आफादबादि राजखान्थि -नङै आफादफोरा नाजाबोनाया फेलें जाबोनायनि उनाव