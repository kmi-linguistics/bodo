 " बोथौ दोहोरामा बर'फोरनि आगु दोहोराम , मुलुगनि गोजामसिन दोहोराम होन्नानै बुङोब्ला बाथौ दोहोरोमाबो मोनसे । थारैनो बाथौ दोहोरोमा बेसे गोजाम बेखौ गुसुं समनि बाथ्रायावनो बुंजोबनो हानाया जोबोर गोब्राब । जानो हागौ बे दोहोरोमा आथिखालनि गोदान दोहोराम जेरै - हिन्दु , बौद्ध , खृष्टान , इसलाम , शिक , जैइन , बैष्णब अनुकुलारि दोहोरोमफोरनि जोनोम बिफा एबा लामा दिन्थिगिरि गुरु । बाथौ दोहोरोमानो बर ' माहारिनि गुदि बिथा बिखुंनि बेगें । मानोना बाथौआवसो बर ' माहारिया उजिदों , जोनोम मोन्दों , सोदोमस्री आरो हारिमुआ गोसारदों । बाथौखौ नागारना बर ' माहारिया लंथं आरो खंगा । बाथौनि अांखालाव बर ' माहारिनि सिनायथि मोन्नाया गोब्राब । बेखायनो गेदेमा सुबुंफोरा बुङो - " Bathou is the backbone of the Bodo culture . " हारिनि महर मुस्रि जेराव बेरखाङो , नुजायो बेनो जादों हारिमु । हारिमु होनोब्ला मोनसे माहारिनि राव , थुनलाइ , मावनाय - दांनाय , थानाय - जानाय , संनाय - खावनाय , दानाय - लुनाय , गान्नाय - जोमनाय , खन्नाय - मोसानाय आरो आसारखान्थियारि गाहाय बिथिंखौ जयै फोरमायनाय जायो । 
 बाथौ दोहोरोमनि गुबै नेरसोना 'सिजौ बिफां' । सिजौआ सोरजिनि गोथार बिफां । सिजौनि गुबै ओंथिया जिउमा एबा परमात्मा ( Supreme soul ) । सिजौखौ बुहुमनि मादावनो बइनिख्रुइबो गिबिसिन रज'जेन्नाय थैनो रोङैलाइफां ( Earth's immortal Tree ) होन्नानै गोनोखोआरिफोरा बुङो । बेखायनो गोदो गोदायनिफ्रायनो बर बोराइफोरा बुङो - " जेसे बाथौ एसे सिजौ , जेसे सिजौ एसे बाथौ " । 
 थारैनो बुंनो थाङोब्ला सिजौ बिफाङा बाथौ सान्थौ , सोरजि सान्थौ , सोलेर सान्थौ , इसोर सान्थौ , जिबि सान्थौ , गोनोखोयारि सान्थौ बाइदिजों गोथौ सोमोन्दो गोनां आरो रुजुथावना मोनसे रोखोमनि गोथार बिफां । बेनिखायनो गोदो गोदायनिफ्रायनो आजै आजौमोनहा बर ' माहारिनि बर' नखरनि सा - सानजा सिथ्ला खनायाव बाथौ दुमना सिजौ , जाथ्रासि , थुलुसि गायना बाथौनि सोरगिदिं खाथिखाला दैखालाय गारनो मोनै , इसिं अख्राङाव सेन्डेल , जुथा गानना हाबनो मोनै , साहा नमान ' इसिङाव खर'याव सि / जि खावखानानै नाइहरनो मोनै , नमान ' इसिङाव हासिब सिबब्ला उन खालामनानै सिबनो मोनै सानजाहा माइ बाख्रि , सोनाबथिं न ' बिगोमा थाग्रा न ' खोलाहा सौरा न ' एबा दाहोना रुवाथि थाग्रा न'नि अनगायैबो मोसौ गलि , दाव गग्रा , अमा गन्द्राया बोरै थानांगौ बेखौ बिगियानारि आदबजों गनायजानाय नेमखान्थि बाहायबोदों निस्थार महरै फालिबोदों । बेफोरनो मोनफा मोनफा बाथौ दोहोरोमनि नेरसोन । 
 1903 माइथायाव Linguistic Survey of India ( vol - iii , part - 2याव ) G . A . Grierson आ फोरमायनाय बाइदिब्ला जों बाथौ धोरोम सिबियारि मंगलिय ' बरफोरो \ चीन तिब्बतनि इयांचिकियां आरो 'हवांह ' दैमानि सेरफाङाव जेव जेव फोलेर एरनायनि जाउनाव नबथि नागारनानै बिदा फंबायजों दाब दाब जायगायाव गावस्रालायनो गोनां जादोंमोन । बिथांनि बाइदिब्ला बै सेरफांनिफ्राय बाथौ सिबियारि बरफोरा फारथाम जानानै गावस्राबोदोंमोन । 