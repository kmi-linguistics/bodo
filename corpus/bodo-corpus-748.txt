दोहोरोम सिबिनाय एबा फालिनायखौनो बुङो ' दुबगां ' ( राज'सिख ) खुलुमनाय , फुजिनाय । 
 बे रोखोमनि खुलुमनाय , फुजिनायजोंबो अबंखौ मोन्नो , मिथिनो एबा मोन्दांनानै अबंनि गोथार गेदेमा आरो जोंमा जीउजोंनो गोरोबहैनो हानाय राहा - लामाखौ नुनो मोना , गैया । बे रोखोमनि खुलुमनाय , फुजिनाय आयदा - हुदाजों बिसि - फिसा , दोहोन - दौलत , रां - रुफा लानानै रुजु - रुमु आलो - गोजोनै थांना थानो , राइजो जालांनो हायो । आरो हारी दोहोरोम , समाजनि खौसेथि सोमजियो । लोगो लोगो राव - थुनलाइ , जारिमिन , हारिमु बेरखाङो हारीनि हारामुदा गोख्रों आरो मेहेर गोनां जायो । 
 बेखायनो बायदि हारी , दोहोरोम , राव - थुनलाइ आरो हारीमु सोदोमस्रीनि बादायारी बे बुहुम - फोथाराव मोनसे हारिया हारिमा एबा सुबुंमा महरै थांना थानांगौ जौगालांनांगौब्ला बोसोर बोसोरसालीया खेबसे रायजोयै दुबगां खुलुमनाय , फुजिनाय , सावरायलायनाय आरो मोसानाय , रोजाबनाय , दामनाय , देनाय , रंजानाय गेजेरजों राव - थुनलाइ , जारिमिन , हारीमु - सोदोमस्रिखौ लैहोर लैहोर दैथायलांनाय आयदा - हुदाया थानांगौ । 
 बे रावया नंखायादि , बाथौआरी बर'फोरनि दोहोरोम - समाज खुंबोनाय , दैथायबोयाव फोरमायनाय अायदाफोरनि अांखालावनो बाथौ दोहोरोमखौ नेवसिगारनानै गुबुन दोहोरोमाव स्रोत स्रोत बारस्लायलांनो फारि लायो । जायनि जाहोनाव बर ' हारीया जेथिंबो लोरबांनिफ्राय लोरबां जालांसिन्नाय रोखा नुनो मोनो । बेफोरनि जाहोनैनो बादायारी फोथाराव मोनसे हारीया 'हारी ' महरै थांनानै थानांगौनि थाखाय बे दुबगां ( राज'सिख ) दोहोरोम सिबिनाय , फालिनाया जोबोर गोनांथार । 
 3 ) सैथो ( सारथिख ) खुलुमनाय : माबा - माबि मोन्नो एबा जानो लुबैनाय , गांनाय , उखैनाय , खुद्रिनाय गैयाजासेनो दुगैस्रां - लोबस्रां अराय सम साखोन - सिखोन गोथारै गोसो - गोरबो एबा जीउ - सोलेर बावनानै फुं - मोना रैसुमै गारांनि देंखो होनानै अबंखौ हांख्रायनाय , खुलुमनाय , फुजिनाय आरो अबंखौ मोजां मोन्ना अन्नाय , बाख्नायनाय , मान होनायखौनो बुङो 'सैथो ' ( सारथिख ) खुलुमनाय , फुजिनाय । 
 बे रोखोमनि खुलुमनाय , फुजिनायाव बिसि - फिसा , बाय - बाहागी , समाज आरो हारीनि जेबो बाथ्रा गैया । नाथाय खुलुमगिरि , फुजिगिरिजों अबंगसाइनिल ' सोमोन्दो थायो । बेबादि सैथो - गियान , सैथो - आखुजों अराय सम खुलुमो , फुजियोब्लासो अबं गसाइआ मोजां मोन्नानै र'जा - गोसोजों अनो , गोहो - बोर सारस्रियो होन्नानै दोहोरोम - बिजाबफ्राव थफं - गुरु बिथांमोना रोखा रोखा फोरमायलांदों । 
 थफुं गुरु बिथांमोन्ना बे रावखौबो फोरमायलांबावदोंदि , बे सैथोयै खुलुमनाय , फुजिनायजोंसो अबंनि अन्नाय , बोर सारस्रिनायाव लासैनो अबं एबा दोहोरोम - सान्थौ गियान मोन्नानै अरायथा गोजोन्नाय मोन्नो हायो आरो बिबायदि खुलुमग्रा - फुजिग्रानि गोथार जीउ एबा आत्मायानो रुंसारि जानाय उनाव अबंनि फरमात्माजोंनो गोरोबहैनो एबा लीन जाहैनो हायो एबा अबं गसाइ बिनि गोथार आत्माखौ गावजोंनो गोबाना लायो । बेखायनो संसार - जीबि मुनुसफोरमानि बे सैथो ( सारथिख ) खुलुमनाय , फुजिनाय आयदा - हुदाजोंनो अराय आफा बोराइ बाथौ अबं गसाइखौ हांख्रायनांगौ , खुलुमनांगौ , मान होनांगौ । अबंखौ सिबिनो बलि होनाङा , अबङा गावनि सोरजिनाय , दाव - फारौ बोरमा - अमा फिसाफोरनि थैखौ लोङा , लोंनो हाया । बर ' बलि होब्ला उनाव - पाप जायो । फाबा नोरोखाव बोलाङो । 
 जाय हारीनि गेजेराव सैथो खुलुमनाय , फुजिनाय हुदा दङ , बे हारीनि सायाव अबंनि अन्नाय , गोहो बोर सारस्रिनाय थायो , हारिया गोहो गोनां जालाङो । खोमसि खुलुमनाय , फुजिनायाव बलि होजानाय जीब - जीबिफोरनि साव नाङो , हारीया लासैनो गेब्लेलाङो । बेखायनो बाथौ -दोहोरोमाव खोमसि खुलुमनाय गारनानै सैथौ खुलुमनायखौ लाबोनांगौ , होमब्लासो अबंनि अन्नाय बोरजों बर' -बाथौया मुलुगाव देरहासात जालांफिन्नो हागोन ।