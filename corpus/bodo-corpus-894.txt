स'न'वाल , टिवा ( लालुं ) , डिमासा , घीमाल , आरो बायदिखौ हमनानै बर'फोरा इसेयैब्लाबो 25 फोलेराव सिनायथि लानानै थानायखौ नुनो मोनो । 
सायाव फोरमायनाय सुबुं फोलेरनि गौमाखौनो " बरक " – " बरिक " एबा " बर'गस्थि " बुंनो नाजानाय जादों । मोनसे बुब्लियाव बै सुबुं फोलेरा साग्लोबसारै मोनसेयानो मोन बुंनो हानाय खारिखौ नुनो मोनो । बिथां मोननि नोङाब्ला बड़ ' बरक नङाब्ला बरिक सोदोबनि दारै सिनायथि मोननाय सुबुं फोलेरा मोनसे बुब्लिायाव जाथोसे थिब्बद गाराव , जाथोसे बाथौ दोहोरोमखौनो सिबियोमोन होननो हानाय माखासे खारि आरो फुंखा जोंनि सोरगिदिं दङो । दोहोरोम सिबिनाय : बाथौ सोदोबा नै सोदोबजों दाजानाय सोदोबः ' बा ' आरो ' थौ'= बाथौ । सोदोबनि सोमजिनाय बिथाया " अवांथाउ " होननानै Encyclopedia Britanica बायदि बिस्वकसाबो जायगा होदों । ओंथिया जादों गले गले जोनोम लानानै थैनाय जा आखु एबा हुदा बेनिफ्राय निर्बान , बारग'नो हानाय साबसिन राहा - लामाखौनो " अवांथाउ " बुंनाय जादों । बर'फोरा इस्वरखौ " अबां " होननानैबो गाबज्रियो । बबेखानि " अवांथाउ " सोदोबनि गेजेरजों " अबांथाउ " , थामहिन्बा थाथौखौनो बुंनाय जादों । आथि मुगायाव अवां , अबां सोदोबजों " थाउ " एबा " थाथौ " " बांथाउ " आरो " बाथौ " सोदोब फोरखौ मोननो हाहैयो । फारसेथिंजा " बा " नि ओंथिया " मोनबा " आरो " थौ " नि ओंथिआ जादों " गोथौ " । बबेखानि मोनबा गोथौ थाथौनि बिथायानो जादों " बाथौ' । मोनबा गोथौ थाथौ सिथाबनानै थानाय बे बान्दोखौनो बाथौ , बाथौ दोहोरोम बुंनाय जाहैदों । बाथौ दोहोरोमः बाथौ दोहोरोमा जोबोद गोजाम दोहोरोम होननानै बयबो गनायो । सैथो मुगा , थ्रेथा मुगा , ध्दाफोर मुगा आरो खोलि मुगा - मोनब्रै मुगाखौ हमनानै जयै 43 , 20 , 000 ग्लाइ एबा बसर बुब्लि गोजाम बे " बाथौ " दोहोरोमा । बर'साफ्रा " बाथौ " डिमासाफ्रा " बवाथौ " थ्रिफुरिसाफ्रा " वाथौ " स'न'वालसाफ्रा " बाइथु " राभासाफ्रा " बाइखु " बायदि एफा - एनै फारागजों मोनसे दोहोरोमखौनो आथि मुगायावबो दोहोरोम सिबिनानै फैदों , सिबिबाय थागोन । Rev . Sydney Endle बिथाङा The Kacharis मुंनि बिजाबाव बर'सा फोरनि दोहोरोमखौ " बाथौ " होननानै बुंदों । बाथौ दोहोरोमखौ बिथां Endle आ Animism बुंदों । Anima सोदोबनि थि ओंथिया जादों " सि " Soul । " सि " सोदोबजों " जौ " एबा " गोजौ " नांजाबबा " सिजौ' जायो आरो ओंथिया जायो गोजौ " सि " । " सिजौ " नि थार ओंथिया अब्ला " परमात्मा " खौ बुंनाय जायो । सिजौ बिफाङा सि गोजौ - सोरजि गिरि आफा इसोर< इस्वर नि बुमीन , नेरसोन । बिथां Rev . Sydney Endle आ Animism - सिजौखौ सिबिग्रालाइ बाथौआरि फोरखौ Animist बुंलांदों । Animist नि थार ओंथिखौ मिथिस'हायि सुबुंफोरा बाथौनि मुङै इसोरखौ एरायनानैसो सिबिनाय जाबोदों बुंनो नाजानाय नुनो मोनो । बेफोर बाथौ दोहोरोमनि थार ओंथि मिथि रोङि , मिथिनो नाजायि सुबुंनिसो बुंगारनाय बाथ्रा । " सिजौ " सोदोबनि ओंथियानो " सि गोजौ " - " परम ब्रह्म " " सिजौ " एबा " परम ब्रह्म " नि अनगायै गोदान माबाफोर गोहो एबा सोरजिगिरिफोर दङ'ब्ला दासिमबो मिथिनो मोनाखै । बाथौनि सिङाव मिथिंगानि मोनबा गाहो - जेरै - ( 1 ) अख्रां , ( 2 ) सान , ( 3 ) बार , ( 4 ) दै आरो ( 5 ) हा - खौ सोरजि गिरिनिनो सोरजिनाय बुंनाय जादों । बै मोनबा गोहोआ ब्रह्मान्डनि सोरगिदिं अराइथां जानानै थादों - थाबाय थागोन । बाथौ दोहोरोमा बेखायनो मुलुगनि संबसिन आरो ओंथिग्नां दोहोरोम । बाथौ दोहोरोमनि सिबिसाफ्रा मोनसे