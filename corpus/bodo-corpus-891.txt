खावसे सकाम आरो खावसेया निस्कामबो थायो । जों मानसिफ्रा बांसिनानो रां - रुफा , धोन - सम्पति मोन्नो थाखाय आरो बेराम - आजारनिफ्राय बारग'नो इसोरखौ सिबियो । बेफोर गासिबो सकाम कर्म । सोरबा सोरबाया मुलुगनि बयनिबो मोजांनि थाखाय इसोरनि खाथियाव आरज खालामो । जेरै - " इश्वर आल्ला तेरे नाम सबाको सुमति दे भगवान " एबा " सर्बे भबन्दु सुखिनाः सर्बे सन्तु निरामया । " फोरबायदि आरजफ्रा अरायबो निस्कTम आरज । बेफोर बादि खामानिफोरखौनो बिस्काम एबा निसार्थ खामानि बुंजायो । जज्ञाहुति होनायाबो मोनसे बयनिख्रुइ देरसिन निस्काम खामानि । बे खामानिखौ मावयोब्ला मुलुगाव उजिखांनाय जिउ - जिबि , एमफौ - एनला , मानसि - जुनात आरो बंफां - लाइफां बयहाबो उपकार जायो । बारहावाफोरखौ सोदांनाय जायो आरो बेनिखायनो इसोरा गोजोन्नाय मोन्नानै मुलुगखौ जेरैबो गोजोनग्लाय खालामहरनो नाजायो । जज्ञ होनाय आरो सैथोजों सोलिग्रा मानसिजों ( सट ) मोजां बाथ्रा रायज्लायनायाथ पारमार्थिक आयदाथिं मावनो गोनां हाबा ( कर्म ) । नाथाय फार्सेथिं दंबावयो मावनो गोनां ब्यबहारिक खामानि । ब्यबहारिक खामानिफोरखौबो जों मोजां गोसोजों मावलांनो हायो । नाथाय जायखि खामानिखौनो मावथों , अरायबोजों गोसो होथाबनानै मोजां गोसोजोंसो मावनांगौ । नखर सामलायनानै जिउनि लामायाव थाबायग्रा गृहस्थिगिरि आरो आबाद मावगिरिफ्राबो खामानि मावनायनि गेजेरजोंनो पुन्यखौ आर्जिनो हायो । आबादनिफ्राय मोननाय जाग्रा मुवाफोरखौ नखरनि जा साबोसे दङ मोनजा जोबनायनि अनगायैबो आग्लायनायखौ गुबुननो फानहरोब्लाबो हादरनि आबाद जाबाङै ओन्सोल ( deficit area ) फोरनि मानसिफोरनोबो मोनजाहोनो हानायनि बाख्नायजाथाव गुण ( credit ) निबो बिगुमा जानो हायो । बेनि अनगायैबो गोबां आलासिफोरनो जाहोनो हायो आरो लोगोसे नखरनि सोरगिदिं थाफानाय जिउ - जिबिफोरनोबो जेरै - एन्जर , सखा , फारेव , दाउस्रि , थावथुं सैमा , दावथु मावजिफ्राबो आबादारिनि नखराव थानानै थांनानै थाफानो हायो । जों मानसिफ्रा गासैबो बेफोरखौ नोजोराव लाखिनानैसो जा हायो बयनिबो गांनाय - उखैनायफोरखौ सुफुंनो नाजानाय गोसोजोंसो कर्म ( खामानि ) फोरखौ मावलांनो नाजानांगौ । जों बेनिखायनो सोरबा सोरबा ओंखाम जानाय समाव ओंखाम एफा हायाव गारनायनि नेमखौ लाखियो । बेनि ओंथिया बेनो दि , बे ओंखामखौ मावजि , सैमा एबा दाउनो होनो एबा मोनजाथों सान्नानै दोन्नाय जायो । बबेखानि बेखौ दाउ - सैमा - मावजिनो होआबालानो हाफ्राव ज्राव गारहरोब्लाबो अन्न ( जाग्रा मुवा - खाद्य ) नागिरनानै सुन्दाव - सुन्सि नागिरबायनाय एमफौ - एनलाफ्रा बै ओंखाम जाग्रा मुवाखौ ग्रोब मोनोब्ला गोबां खुसिजों रंजाखाङो आरो जानो मोनो । बिब्दिनो बंफां - लाइफांहाबो जिउ थायो कष्ट मोनो मेसें समाव । दुफां बोथोराव अखा गैयै समाव गोरान हायाव रज'नांनाय बंफां - लाइफांफ्रा बिसोरनि खाद्य दैखौ मोनाब्ला जुब्रा जानानै उनाव थैलांनो नागिरो । बिब्दि समाव जों जुदि बंफां - लाइफांनि गुदिफ्राव दै लुनानै होयो अब्ला बिसोरो जोबोद खुसि जानानै रंजाखाङो आरो गोख्रोङै थांखांफिन्नानै बोलो गोरायै बिलाइ - बिबार लाफिन्नानै फिथाइ थायो आरो बेनि उनाव गुबुन जिउ - जिबिफ्रा मोनजायो । बंफां - लाइफांफोरहाबो जिउ आरो आत्मा दङ । बेनिखायनो " आनन्द मार्गिस " मुंनि मोनसे ( धोरोम ? ) आफादा " इउनिभारसेल ब्रादारहुड " बाथ्राखौ फोथायनानै गावसोर जानो लानाय मुवाफोरनिफ्राय एफा -एफा हायाव गारग्रोखांनानैसो जानो लानाय मुवाफोरखौ जायो