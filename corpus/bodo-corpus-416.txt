गेजेराव हिन्दु धोरोमनि गोहोमा कृष्ण चन्द्र आरो गबिन्द चन्द्र एबा इरागदाव मोननि समावनो हाबफैनो लामा लाजेनदोंमोन । बेयो जानो हागौ मनिपुरी राजकुमारी इन्दुप्रभाखौ हाबा खालामनाय एबा मनिपुरी फोरजों खाथि खाथि सोमोन्दो खालामनायजोंबो फैनो हागौ । नङाब्ला कच राजा नरनारायणनि समनिफ्रायबो हिन्दु धोरोमनि गोहोमा बर'फोरनि गेजेराव हाबफैनो हागौ । ' An Examination or Translation in Bodo ' मुंनि सावरायमेलनि लिरबिदाङाव पान्डु फरायसालिमानि बर' आयदानि फोरोंगिरि प्रनबज्यति नाजारि मामनि रयसम गस्वमीनि फंसे बाथ्रा रायखांदों । बे बाथ्रायानो जादों जे बर' राजा महाम्रनिफ्राय माधब कन्दलीखौ 'रामायाण ' बिजाबखौ राव दानस्लायनो सुजुग आरो थुलुंगा होदोंमोन । बे बाथ्राखौ मुहि हमनानै बुंनो थाङोब्ला हिन्दु धोरोमा बै समावनो बर'फोरनि गेजेर गोसारबायमोन । होमब्ला बै जुगआनो जादों शंकरदेबनि सिगां मुगा ( Pre - Sankardev age ) जिब्रै जौथाय । जों मिथिगौ शंकरदेबनि जोनोम 1414 इं माइथायाव नगाँवनि बरदवायाव जादोंमोन । 
 दिनैनि समाव बरफोरनि गेजेराव गोबां धोरोमनि सिबियारीफोर दंसै । जेरै - बाथौ , ब्रह्म , खृष्टान , सतसंध , शंकरी आरो गुबुन गुबुन । गोजौनि गेजेराव बाथौ आरो ब्रह्मखौल ' बर'फोरनि धोरोम होन्नानै बुंनो हायो । मानोना बै मोननैखौ बर'फोरनि अनगायै गुबुन माहारिनि मानसिफोरा सिबिया आरो बै मोननैनि गेजेराव बाथौखौनो बर'फोरनि गुदि आरो गोजामसिन धोरोम होन्नानै बुंनो नागिरो । मानोना बर'फोरनि हारिमु , राइजो जानाय , न' - बां लुनाय , समाज खुनाय आरो फोथायनायफोरा बाथौ धोरोमखौ गुदिखालामनानैनो जौगाखांबोनाय । बर'फोरनि हारिमुयाव खेराइ फुजानि गोहोम दङ । बर'नि फावथायारी थुनलाइआबो खेराइनिफ्रायनो जौगाखांबोनाय । गुबुन फारसे ब्रह्म धोरोमबो बरफोरनि हारिमु समाज रांखान्थिफोराव गोदान महर होनाय आरो बर'खौ मोनसे आब्रुथि गोनां हारि हिसाबै दानाय गोबाङैनो गोहोम दङ , बेखौनो जों मानिनानै लानांगोन । कालिचरण गुरुदेबनि सोलोंसाफोरा बर'फोरनि गामि गामि हाबनानै बरफोरनि दाव अमा फिसिनाय , जौ संनाय आरो फान्नाय , सिखाव - दाखात गुन्दा आरि गाज्रि हुदाफोरखौ एंगारहोनैखौ जों मिथिगौ । बेफोर हाबानि गेजेरजों बरफोरनि रांखान्थि , समाजखान्थि आरो सोलोंथायाव गोबांथार आरो गोख्रैथारै सोलायनाय फैयाखैब्लाबो लासैयैनो एफा एफा सोलायनाय फैनायखौ जों गनायनांगोन । 
 दिनैनि दिनाव जों बर'फोरनि गेजेराव बाथौ आरो ब्रह्माखौबो बरफोरनि धोरोम होन्नानै बुंनो हायो । नाथाय गोजौनि बिबुंखौ गुदि खालामनानै आंनि सोलोंनो लानाय आथिखालाव बर'फोरनि धोरोम सिबिनाय आरो फोरबो खुंनायफोरखौ लानानैसो । दा फैगासिनो दं पुजा बोथोर । पुजा बोथोर मानि हिन्दु धोरोमनि पुजाफोर । 
 दाखालि थांबाय गणेश पुजा आरो बिशकर्मा पुजा । आरो फैगासिनो दंसै महालया पुजा , दुर्गा पुजा , लक्षी पुजा , कालि पुजा , गोदान बोसोर , मागो , सरस्वति पुजा , शिब पुजा , गंगा स्नान , हलि पुजा , बैसागो बलबम आरो गोबां मुं मोनसै । बिशकर्मा पुजा , लक्षी पुजा , सरस्वती पुजाफोरखौ नखरफ्रोमबो बर'फोरानो नखर नखर पुजा होसै । गुबुन पुजाफोरखौ जयै मन्दिर फोराव हैनाय नुयो । गोबां पुजाफौरनि राङारी मदद होग्रा मावथि आरो दैदेनगिरिफोरा बर'फोरानो जासै । दानिया दुर्गा आरो सरस्वती मोनहा दखनाबो गानब्ला