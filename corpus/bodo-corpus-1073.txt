बाहागिफोराबो लासैनो बै दोहोरोम फारसे गंग्लाइ हैयो आरो अांगो बाथौ दोहोरोमखौ नागारलाङो । बेनि अनगायैबो सुवा - सुथिनि उद्राइनाइ , सिखाव - दाखादनि गोख्रों साजा खान्थिआबो गोबां बाथौ सिबियारिआ बे दोहोरोमखौ नागारना गुबुन दोहोरोमाव बारस्लाइनायाव हेफाजाब होबोदों । गामि एबा नोगोराव दाइना - जुगुना हमना साजा होनाय , सोरखौबा समाजनिफ्राइ एरख'नाय , सोरखौबा होखार हरनाय , सोरखौबा गोथाङै बुथारना फबना दोन्नाय , दाइना हमजानाय नख'रनि सोद्रोमा जों लोगोसे खुरमा - बाहागि फोजोबस्रांनाय बाइदि गोख्रों साजाखान्थि बाहाइनायाव गोबां बाथौ सिबियारि नख'रआ गुबुन दोहोरोमाव बारस्लाइहैनाय गोबां बिदिन्थि दं । बाथौ दोहोरोमारि समाजनिफ्राइ एरख'जानायनि असिला लानानै गुबुन दोहोरोमारि समाजआ बैफोर नख'रखौ साबख'ना एबा बोगथिंना लांना गावसोरनि समाजाव थिसन्ना लाहैयो । जाउनाव बाथौ सिबियारि नखर आरो सोद्रोमानि बिसानआ बांलाङाखै नाथाइ खमाइलांदों । होबथानायनि राहा : अांगो बाथौ दोहोरोमखौ नागारनानै गुबुन दोहोरोमाव बारस्लाइनायखौ होबथानायनि थाखाय गाहायाव होनाय राहाफोरखौ लानो हायो । बेवनो मखनाया गाहाम दि दोहोरोम फोथाइनाया गाव - गावनि गोसोनि फोथाइनायनि सायाव सोनारो । फोथाइनायानो गुदि खिथा होन्ना बुंनाय जायो । बर'नि गुदि आरो आंगो दोहोरोमाया बाथौ होन्ना गोसो - गोरबोजों जाइफोरा फोथायो बिसोरनि थाखाय बे दोहोरोमआ अांगो जाना दं । बिसोर बे दोहोरोमखौ नागारना गुबुन दोहोरोमाव बारस्लाइनायनि बाथ्राखौनो माब्लाबाबो सान्नो हाया । नाथाय बे दोहोरोमनि गेजेरजों गोजोन्नाय मोन्नो हाया , नखराव गोजोन्नाय मोना , देरहासारनाय एबा जौगानाय मोन्नो हाया , इसोरनि खाथियाव मोनहैनो हाया होन्ना जाइफोरा सान्ना एबा बिजिरना गुबुन दोहोरोमाव बारस्लाइहैदों