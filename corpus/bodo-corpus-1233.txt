मिथिनायाव दासिम बर'फोरनि खेबनै Bodo National Convention जालांबाय । जायखौ बर ' रावजों बुंदों बर ' हारिमायारि जथुम्मा । फैगौ 18 आरो 19 नभेम्बर , 2010 खालाराव जाबावगोन बर ' हारिमायारि जथुम्मा । बियो जाफुंलाङोब्ला खेबथाम जथुम्मा जागोन । जायखौ मुं होदों Bodo National Convention . रायखांनोल ' लुबैदों - जालांनाय आरो जागोन जथुम्मानि थांखि आरो बुब्लिया गुबुन गुबुन । लोगोसे लिंथुमगिरिफोरनि महरफ्राबो गुबुन । अदेबानि बेखौ बुंनांगोन लिंथुमनाय आरो सावरायनाया हारि फोथांनाय आरो हारिखौ दैखांनाय । सिगां जालांनाय जथुम्माया 1952 मायथाइयाव , बासुगामियाव आरो नैथि जथुम्माया गुवाहाटी नोगोरमानि जे . बि . हागजेर भवनआव , 1996 मायथाइयाव । आरो दा जागोन 2010 मायथाइनि 18 आरो 19 नभेम्बराव , बड'फा नोगोर , क'कराझारआव । 1952 मायथाइनि 15 आरो 16 नभेम्बर , बासुगामियाव गिबि बर ' हारिमायारि जथुम्मा जानायनि फिथाइ महरै बर ' थुनलाइ आफादनि जोनोम । बे गिबि आरो गिदिर जथुम्मानि लिंथुमगिरिया बै समनि बड ' लिटेरेरि क्लाब । अब्ला बर ' हारिनि गेजेराव राजखान्थि , धोरोमखान्थि आरो समाजखान्थिया जोबोर गुलाय - गुजाय । रांखान्थि , सोलोंथाइ खान्थि , बिगियान खान्थि आरो थुनलाइ खान्थिखौथ ' सान्नोबो हाया । राजखान्थियाव सानैसो मेगनगुनु मानसिया ओरै बारलाय हरै बारलाय खालामनायनि अनगा जेबो राहा गैयामोन । जाय हारिहा सोलोंथाइनि जेबो गियान गैया बे हारिखौ राजखान्थिजों ज ' आरो खौसे खालामनो हाखाया । ट्राइबेल संघ आरो ट्राइबेल लीगआबो जों बर ' आरो गुबुन ट्राइबेलनि थाखाय जेबो गियान आरो दावगानाय लाबोनो हायाखैमोन । जायनि जाउनाव सानैसो हारिनि सानसुमै सुबुंफ्रा दुखु सहायनानै थानांदोंमोन । धोरोमखान्थियावबो हारिनि गेजेराव जोबोर फाराग आरो गुलाय - गुजाय । बर'फोरा गुबैयै खेराय फुजा होनानै बाथौ सिबिग्राब्लाबो बै समाव गावनि धोरोमखौ फोसाबनाय आरो सोदांनायनि राहा लायालासिनो मुगैनानै सोरबा ब्रह्म , सोरबा शरणीया , सोरबा खृष्टान आरो गुबुन गुबुन धोरोमाव बारस्लायनाय सम । लोगो लोगो समाजखान्थियाव बायदि जेंना । जौ लोंनाय , अमा फिनाय , बुख्रुबबायनाय , बुथारबायनायफ्रा जादोंमोन । हिन्जाव बोनाय जादोंमोन आरो सोरबा बाथौ जावखुबायनाय जादों । बेफोर जाथायनि जाहोनाव जोंनि बर ' हारियानो मालायनि धोरोम , मालायनि राव गान्नाय - जानायखौ बजबना लादों । बिदिनो गावजों गाव सोरबा सानजारि , ग'वालफाख्रारि , बोरदोनारि जालांनो हमदों । गावनि हारिखौ गावनो मुगैनानै जानगार जालांदों । धोरोमआव जायै , राजखान्थियै ज ' जानो हायै बेफोर थासारिखौ नुनानै माखासे सानसुमैफ्रा ज ' जानानै बड ' लिटेरेरि क्लाब दादों आरो बेनो उनाव Bodo National Convention खुंनानै हारिनि सुखु - दुखु सावरायनानै हारिनि राव , थुनलाइ आरो हारिमु लाखिनो थांखिजों 16 नभेम्बर 1952 माइथायाव बड ' साहित्य सभा दादों । थांखिया बेनो राजखान्थि धोरोमखान्थियाव खौसे जानो हायै बर'खौ राव - थुनलाइनि मोन्थोरजों ज ' जाहोनाय । बुंनांगोनबो हारिया राव - थुनलाइ