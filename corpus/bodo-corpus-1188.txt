जाउलिया : अांनि सिनायथिया जोबोद लाजिथाव बिनानाव । अां सासे बर ' नाथाय सासे गंगार । सिखिरि : आं बुजियाखै आदा । मा बुंनाय जादों । जाउलिया : आंनि जोनोमआ हायेन राइजोआवनो मोन । आंनि जोनोमगिरि बिमा - बिफाआबो बर'मोन । आबौ मागुराम मेसआ राजा इराग्दावनि बाहागी असे मोन । होन्ना अं संना मोन्दों । सिखिरि : बिदिब्लाथ ' आदाआ बर'सो । जाउलिया : औ , बिनिखायनो आं जाउलीया मेससो लिरो । आंखौ उन्दै बैसोनिफ्राइ गंगार बोराइ - बुरैआ खांना फेदेरदों । एसे देरब्ला गंगार राजाआ आंखौ लाना गावनि असे फिसा बायदि फोरोंना गेदेर गोलाव खालामो । उनाव आं रोंखा - राखा जानायलाय आंखौ हायेननि देवान एबा जमिदार बानायना आंनो बे फैलाव हायेन राइजोखौ हगारना होबाय । दा अां बांसिन सम हायेनाव थानांगौ आरो खाजोना खांनायनि लोगोसे राइजोनि सिमा बेंनायखौ नाइगिदिंनांगौ । सिखिरि : आदाखौ गंगार बोराइ बुरैआ माबोरै खांहैना फेदेरनो मोनखो ? जाउलिया : बेफोर बेसेबा गोलाव सल' बिनानाव । खिन्थाब्ला सानानो हर आरो हरानो सान जालायगोन । अां माब्लाबा खिन्थासिगोन । सिखिरि : बिदिब्ला आदानि जोनोमगिरि बिमा - बिफाआ दंना गैला ? जाउलिया : आं बावैसो आंनि जोनोमखुलिआव फैना आंनि जोनोमगिरि बिमा - बिफाखौ उदिस लाफैदोंमोन । नाथाय आइ आफाखौ लोगो मोनफैयाखै । दासान्दि बाय बाहागिफोर दं । आइ आफाखौ लोगो मोनैयाव दिखारजोंनो अां हाजोआव थांफिन्ना थाहैदोंमोन । नाथाय महाराजा देबधर्मनि थिनहरनायाव अां हायैनाव फैफिन्नाङो । सिखिरि : जोबोद दुखुनांथाव आदानि जिउ खौरांआ । आंहाबो अां उन्दैयावनो आइआ गेदेर जब्राआव गोग्लैना दासिम आथिंलिंग्रि जाना दं । आइआ दंब्लाबो जेबो मावनो दांनो हालिया । बेराफार्सेथिं अांनो खांजेन्नाय आरो अांनो खांजोबनाय । जाउलिया : बाथ्राखौ आंनो मोनसारु मन्डलआ दहाय एसे सिगाङाव बुंदों । बिदिब्ला नों उन्दैनिफ्राइनो न'खर सालायबोदों नङासै बिनानाव ?