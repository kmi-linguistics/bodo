हाबा गोमोननि खान्थिफोर बाइदिनो खुंफुंनाय जायो । सेंग्राखौ सोंनाय , नाइनानै , साउराइज्लाइनाय जायो । नेमखान्थि बाइदिहै लाबोनानै सेंग्राखौ सिख्ला समाजनि खुनआव सोनाइ जायो , अब्लानिफ्राइनो गोरजिया बिजामादैआ राइजोनि आरो नखरनि समान मोनथाइ मोनो । गोरजिया हाबाया सेंग्रा आरो सिख्लानि गेजेरावसो जाफुङो । बर ' समाजाव गोरजियाखौ मोन्नै आइदायाव रानो जेरै - बिहाउ - बिखुन्जोनि नबथियाव जनाइ गोरजिया आरो बाइजोयाव गुबुन जोहोनो हानाइ गोरजिया । नाथाइ मोन्नैबो समाजारि खान्थियाव समान मोनथाइ थायो आरो बिसोरखौ खुनआव सोनाइ जायो । दंखा हाबा : - बर समाजाव दंखा हाबाया गोदो - गोदाइ जोबोर अनसाइजानाइ खान्थिमोन , नाथाइ गेजेर समाव बे खान्थिखौ गोबां मानसिफ्रा गनाइनो गोब्राब मोनदोंमोन । भारत हादोराव जेब्ला रान्दिनि हाबा जाफिन्नाइ खान्थिखौ राजा राममहन राया फोरसाउदोंमोन अब्लानिया बर ' समाजनि गेजेराव बे गोहोमा गोग्लैदोंमोन । दंखा हाबानि अनजिमाया दानि मुगायाव खमबोलाबो दाब - दाब जाइगायाव दंखानि गोहोमा गोबां । सासे आइथा / ढुंगाया सासे रान्दिनि नखराव हाबनानै जुलि लाहैनाइखौनो दंखा हाबा बुंनाइ जायो । दंखा हाबाया सासे रान्दि जों जानाय हाबा । आइथा / ढुंगाया रान्दिनि समाजाव हाबफैयो आरो बिनि समाजनि खुनआव सोजायो । हाबानि उनाव दंखायाबो न'खरनि आरो समाजनि गेजेराव समान मोनथाइ थायो । बर ' समाजावबो रान्दिनि फिन जुलि जाफिन्नाइ खान्थि दं । नाथाइ रान्दिया बाइदि जाहोननि थाखाय गुबुनाव जुलि लाहैआ बालानो गावनि न'नि धोन - सम्पति आरो गथ - गथाइखौ संरैखा खालामनो थाखाइ दंखा लाबोयो । मानसि हारिया जिउ मोनसेयाव खेबसेल जुलिनि राहा मोनो । बे खेबसेखौनो गोसाइनि सेराव समायखिरा लानानै संसारनि गिलिर बिबानखौ बायो ।