बियो सोर ? - बोराइ , बिगोमा एबा मालिक । बाथौनि ओंथिया बेनोदि बा + थौ = मोनबा गोथौ । ब + सानथौ = मोनबा दर्शन एबा मोनबा गोथौ सानथौ ( Five deep philosophy of Bathou ) जेरै – सान , अख्रां , बार , हा , दै बे मोनबा गुदि गोहो आरो बे मोनबा गोहोजोंनो आफा अबंलाउरिआ मुलुग ( बुहुम बिलाथलाथा एबा बिश्व ब्रह्मान्द ( universe ) खौ सोरजिदों । बे मोनबा गोहोखौ हिन्दु दोहोरोमाव 'पन्स'तत्व ' जों ओथिदों एबा फोरमायदों – क्षिति , अप , तेज , मरुत , बम । 
 बाथौ दोहोरोमा ओरै बाइदि गोजामथार दोहोरोमनि बेनि जोनोम माइथाय नागिरना मोना । अब्लाबो बिजिरना नायोब्ला सैथो मुगाखौनो बुंनो हायो । बेबाइदिनो हिन्दु दोहोरोमावबो थि जोनोम माइथाय मोननो थाङा । बाथौ दोहोरोम आरो हिन्दु दोहोरोम मोननैबो जुदा जुदा दोहोरोम । खायफा खायफा सान्थौगिरिफोर बुंनाय एबा लिरना फोसावनाय बाइदि बाथौ दोहोरोम आरो हिन्दु दोहोरोमा एखे एबा रोखोमसे नङा । खाइसेआ बुंनाय बाइदि बाथौ दोहोरोमा हिन्दु दोहोरोमनि दालाइ दोहोरोमबो नङा । हिन्दु दोहोरोमा जेरै उदां आरो आलादा आबुं दोहोरोम , बिदिनो बाथौ दोहोरोमाबो उदां आरो आलादा आबुं दोहोरोम । थारैनो बुंनो थाङोब्ला हिन्दु दोहोरोम होननाय मोनबो दोहोरोम गैया । सिन्दु दैमानि सेरफाङाव थाना राइजो जाबोनाय सुबुंफोरनि गेजेराव राव , थुनलाइ , हारिमु दोहोरोम बाइदि बिथिं फारसे जेब्ला दावगादोंमोन अब्ला गोदो - गोदाय सिन्दु सोदोमस्रि होननानै मिथिजादोंमोन । बेबाइदिनो सिन्दु सेरफाङाव एबा हायेनाव थानाय गासैबो सुबुंखौनो आरो बेवहाय जोनोम मोननाय गासैबो दोहोरोमखौनो जथायै सिन्दु एबा हिन्दु होननानै बुंदों । बेनिखायनो बाथौ दोहोरोमनि गोथौ सानथौ आरो गुमुरखौ रोखा मिथियैलाय आरो लोगोसे सिन्दु सोदोमस्रिजोंनो जोनोम मोन्नाय बाथौ दोहोरोमखौबो हिन्दु होन्नानै सानना लायो । बाथौ दोहोरोमनि बादि हिन्दु दोहोरोमावबो सासेल ' इसोरखौनो फोथायना सिबियोब्लाबो अबतारि पुरुष ( अबतारबाद ) खौ फोथायो । नाथाय बाथौ दोहोरोमाव अबतार पुरुषखौ आफा इसोर होनना फोथाया आरो सिबिआ । बाथौ दोहोरोमाव आफा इसोर बोराइ बाथौ सोरजिगिरिखौसो फोथायो आरो सिबियो । हिन्दु दोहोरोमाव मुसुखा फुजिनाय खान्थि दङ' । नाथाय बाथौ दोहोरोमाव मुसुखा फुजिनाय खान्थि गैया । हिन्दु दोहोरोमाव गुरु प्रथा एबा गुरु सिबिनाय खान्थि दङ' । नाथाय बाथौ दोहोरोमाव गुरु सिबिनाय खान्थि गैया । हिन्दु दोहोरोमाव बुर्जा दोहोरोमाव गुरुनि बुर्जाथार दोहोरोम खान्थि दङ' । जेरै – शंकरीय' , बैष्णब , सतसंग , सत्यनारायण , साइबाबा , बालक ब्रह्मचारी , गौरांग , जयगुरु , कृष्णगुरु , जैन , शिख बाइदि बाइदि । बेफोर दोहोरोमनि गेजेराव गोबां फाराख एबा गोरोबलायनाय गैयै नुनो मोनो । नाथाय बाथौ दोहोरोमाव बेफोरबादि एग्रे बाग्रे सानश्र'हायै दोहोरोम गैया । बाथौ दोहोरोमनि गुदिआ मोनसेआनो । मानोना , 'जेराव बाथौ बेवहाय सिजौ ; जेराव सिजौ बेवहाय बाथौ' । सिजौ गैयाब्ला बाथौ जानो हाया । नाथाय आथिखालाव गुबुन दोहोरोमनि साइख्लं लानानै बाथौखौनो गुदि खालामनानै गोदान गोदान गोबां बाथौ गुरु जानो ओंखारनाय नुनो मोनो । बयनिबो गुदिआ बाथौआनो । नाथाय आसारखान्थिफोरखौ बेले - बेजे खालामदों । फोथायनाय आरो सिबिनायावबो बोराइ बाथौ आफा इसोरनि जाइगायाव शिव , पार्वति , कामाख्या , दुर्गा , बिस्वहरि , लक्षी , सरस्वती बाइदिखौसो खाइफा खाइफाया बाथौ होनना सिबिनो गोरोन्थियै फोरोबोदों आरो फोसावबोदों । बिसोर इसोर दर्शनखौ ज्राब गारनानै ' मोदाय दर्शन ' आवसो गबनानै दङ' । जानो हागौ बिफोर हिन्दु दोहोरोमनिनो गुरुफोरनि गोहोम गोग्लैनाय । हिन्दु दोहोरोमाव सिबियारि सुबुंफोरनि गेजेराव गेदेर उन्दैनि फाराख नुनो मोनो । जेरै – ब्राह्मण , क्षत्रिय , बैश्य आरो सुद्र । नाथाय बाथौ दोहोरोमारि सुबुंफोरनि गेजेराव बिदि फाराख एबा थाखो रान्नाय गैया । हिन्दु दोहोरोमाव बेबादि थाखो रान्नाय थानायखायनो एखे दोहोरोमनि मानसिब्लाबो संनाय -खुरनायाव , जानाय -