जिरायो आरो बुङो । ] थान्दै : जंदादुफा ! जों दिनै नोंसाज्ला जावजेंखौ लांनो मैदेर लाखाना फैबाय । राजाआ जावजेंखौनो मेगन खेबथारबायनो । जावजेंखौ लेखा फोरोंगोन , दाहाल थुंग्रि सिबनो फोरोंगोन । रोंखा - राखा जाब्ला इयुनाव सासे मुंदांखा जोहोलाव जागोन । नोंसोरहा राजानि खाथिआव माबा बुंनांगौ दंब्ला बुंदोल' । आं गासैबो खिन्थाहैगोन । जंदादुफा : थान्दै नोंथां , राजायआ जोंनि फिसाखौ लांनो थाखायनो नोंथांखौ - थिनहबथारबाय जेब्ला , जों हगारहराब्ला बबाव गबावनो ? नोंथांनि सिगाङाव जोंनि बेनोल ' आर'ज - राजानि न'आव लांना जाहाथे फिसा असेबादि खाङो , फेदेरो - फोलावयो , सासे फिसाआ मोन्नांगौ खाबु - खालाखौ मोनो , जों बेखौनो हास्थायो । [ बे समावनो लथादुफाया न'सिंनिफ्राय ओंखारबोयो आरो बुङो । ] लथादुफा : आंनि मोनसे आर'जखौ नोंथाङा राजानो खिन्थाहैनांगोन थान्दै । थान्दै : बुंदो मा आर'ज नोंथांनि ? लथादुफा : आंनि आर'जआ बेनो फिसा जावजेङा लोमजाब्ला साजाब्ला जों थांना मोखां नुहैनांगोन । जों बोराइ - बुरै माब्लाबा लोमजाब्ला साजाब्लाबो फैनो होनांगोन । मानोना बियो जोंनि नाइल' - जाल ' सासेल' फिसा । फिसा असेबाइदि ना - बेदर मोनब्ला जों जायाखैब्लाबो फिसानो होदों , जों उखैजानानैब्लाबो फिसानो खब'से दौदों । थान्दै : बिनि थाखाय नोंथांमोनहा जिंगा दासि । राजाआ गावहा फिसा सासेबो गैया होन्नानैसो फिसा असेबाइदि खांना गेदेर गोलाव खालामनो लांनो नागिरदों । नोंथांमोननि फिसाआ राजखुगुरनि गान्नाय - जोमनाय , जानाय - लोंनाय गेलेनाय रंजानाय गासैबो मोनजोबगोन । [ बे समावनो जावजेंआ आखायाव खमला फिथाइ थाइब्रै थाइबासो लाना गारदाव गारदाव फैयो । सिथलायाव थान्दैखौ नुसनना थाद'यो आरो बिमानि सेराव गसंहैयो । बेखौ नुना थान्दैआ बुङो ] बिनो नामा जोहोलावआ ? जंदादुफा : बिनो थान्दै नोंथां । जोंनि नायल' -जाल ' सासेल ' फिसा जावजेंआ ।