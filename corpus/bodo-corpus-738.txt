थायाखै । बबेखानि नैजिजौसे मुगायाव गार्जा होनाय , खेराइनाय खान्थिफ्रा , गोजोर जानानै दङ ' आरो सान , अखाफोर , अलंबार , हाथरखि - हाला जेसे सम बे फैलाउ भूम एबा बिलाद लाथाया थावरिना थागोन अब्लासिम थाजिमै सुबुं माहारिनि गेजेराव बोरथिना थागोन बेयो थरैनो बाथौ सानथौनि बिथिंखौनो फोरमायो । 
 खन्थायगिरिया गिबि बिथायनि गेजेरजों हिन्दुफोरनि मोदाय ब्रह्मा , बिष्णु , महेश्वर , बे साथाम मोदायनि मुंखौ जायगा होनायाव बाथौ दोहोरोमाव हिन्दु दोहोरोमनि साया गोग्लैनायखौ नुनो मोन्नाय जादों । बबेखानि माब्लाबा माब्लाबा सिवब्राइखौनो बोराइ बाथौ होन्नानैबो सान्नो खाबु होनाय जादों । अदेबानि सिवब्राइया बोराय बाथौजों सोरजि जानाय , थोनहर जानाय । बे बाथ्राखौ खन्थायगिरिया रोखा खालामखादों बाथौ बोराय आरो सिवब्राइ बे मोन्नै सोदोबथिजों । बेनिखायनो बेव गोनो गोथो जानांगौनि जेबो जाहोन गैया खन्थायगिरिया गोदो गोदायानफ्राइ सोलिबोनाय खेराइ फुजा , गारजा होनायनि मोन्थोरफोरखौबो दैखांना होना रोखा खालामबावदों - जेरै - 
 आहाम दे ! सोरगोनि मोदाय । 
 सोरगोयाव दं बाथौ ब्राय । 
 कैलासाव दं नों सिवब्राय । 
 सिवब्रुइ लोगोआवहाय । 

 खन्थायगिरि बिहुराम बर'आ आयदा जिथाम आरो जिब्रे आव सिवब्राइ सारिनाय आरो सिवब्रुइ सारिनायखौ गेबेंये फोरमायखादों । गिबि बिथायनि 110 बिलाइआव बिथाङा एरै रेबदों - 
 बिदिनो आफा बाथौनि गोहो खांवसेया । 
 महर लाबाय जायखौ रुजुनो हाया । 
 बाथौनि सि मुंनि गोहो बोना जाखांबाय । 
 बेनिखायनो बिखौ सिव होन्ना बुंबाय । 
 बे बुहुमनि बिखायाव आफा सिवब्राया । 
 आगान होजेनबाय लाना सुबुं मैया । 
 सिवब्राय आगान होजेन्नाय बे हाया । 
 उनाव मुं दोनजाबाय सिव - बारिया । 

 खन्थायगिरिया आयदा जिब्रैनि 114 बिलाइआव लिरदों - 
 गिबिसिन मोदाय आफा सिव गोराया
 गाव हार्सिं नंबाय । 
 गागायनोबो सासे लोगो नांगौ सान्ना 
 सुंग्रिबाइ हुरागासे । 
 आगसिनि आखान्थि सोगोमना गोगोम 
 बुंबाय बाथौ खनसे । 
 आफा सिवब्रायानो बाथौखौ लिंहरना
 लोगो बिबाय जेबोला । 
 समाइना महरै थंब्लेथ बेरखांना
 फैबाय सासे सिखोला । 
 सिखोलानि मुङानो जाबाय सिवब्रुइ
 मोदायजो गिबिसिन । 
 गोदो गोयि लालिमा रुजुजायि हायना 
 बयनिबो साबसिन । 

 गिबि बिथाया बर ' माहारिनि दोहोरोम फोथायनायनि बिथिआव मोनसे गेदेमा सोर्जि । बर'फोरनि गेजेराव आंखाल थानाय दोहोरोमनि बिजाब , सान्थौ , आसार खान्थि , दोहोरोमनि गेजेरजों बारग'नो हानाय सुबुं माहारिनि जिउ दैदेन्नाय गासिबो बिथिंआव गिबि बिथाया गांसे आबुं खन्थायमा । जेराव दं बे फैलाउ भुम - बिलाद लाथा दानाय सान्थौ , जिब - जुनार सोरर्जिनाय , एम्फौ - एनला सोरजिनाय , सुबुं सोरजिनाय , हाथरखि - हाला , लैथो - लैथोमा गासैबो दाना सुबुं माहारिनि थांना थानांगौनि आसार खान्थि । गुबैयै बाथौ दोहोरोमनि बान्दोबा सान्थौनि बाउनाय खान्थिखौ सुबुं माहारिनि गेजेराव दैखांना होनाया हारिनि जोबरोङै भान्दारि जानानै थाबाय । 
 गिबि बिथाया बाथौ दोहोरोमनि गेजेरथिं सुबुंनि