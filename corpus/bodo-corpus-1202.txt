सिखिरि : सोर जाखो नोंथांमोनहा ? सादोरसिं : जों हायेन राइजोनि सान्थ्रि हान्जा दैदेनग्रा । मुङा आंनि सादोरसिं । रुपसिं : आंनि मुङ रुपसिं । सादोरसिं : जोंखौ हायेननि देवान जोहोलाव जाउलियाआ थिनहरदों । सिखिरि : मानो थिनहरदों , मिथिनो हागोनदा ? रुपसिं : मामलायाथ ' बेमाफारियाजोंसो । रावनोबो बुंथावा । सिखिरि : आंनि मुङा सिखिरि । अां बेमाफारियानि फिसाजो । आफाआ न'आव गैया । माब्ला फैगोन बुंलाङाखै । माबाफोर बुंनांगौब्ला आंनि सिगाङावनो बुंजायो । सादोरसिं : साबगौ । नै बे लाइजामखौ देवानआ बेमाफारियानो हरदों । नायनो हागौ । आरो देवानआ बुंदों मा थिरांथा लाखो बेखौ दिनैनो , दानो जोंनि सिगाङावनो बुंथिहरनांगौ । [ सिखिरिनि आखाइयाव सादोरसिंआ लाइजामखौ होयो । सिखिरिआ आजावना हाखु - दाखु लाइजामखौ बेखेवना सिरि सिरि फरायो । बिनि उनाव दसे सानहाबना बुङो ] सिखिरि : नोंथांमोनहा दान्दिसे जिरायथ' । सादोरसिं+रुपसिं : साबगौ । [ सिखिरिआ गोख्रै बिफा उन्दुग्रा न ' सिङाव हाबलाङो आरो दान्दिसे उनाव माबा लेखा लाना फैफिनो आरो सादोरसिंनो होना बुङो ] सिखिरि : नै बेनो हायेननि देवान बिहरनाय ' सनद'आ । अां दहाय आफा गैयैआव आइनाव सोंना बिना लादों । नोंथांमोनहा देवान्नो मोजाङै मोजां लांना हैदो । सादोरसिं : [ सनदखौ आजावना बुङो ] साबगौ बिदिब्लाजों थांदिनि । साबायख'र थाबाय । रुपसिं : साबायख'र । सिखिरि : गोजोनथों [ सादोरसिं आरो रुपसिंआ गोख्रै ओंखारलाङो । सिखिरिआ बिसोर थांनाय फार्से नायहरो । बायह्राआव सैमाआ सोंफिनो सिखिरिया नायखंख्रेहरो । बे समावनो दावखा हालमाजिआ हां थेफुं थेफुं खारबोयो आरो बुंफैयो । ]