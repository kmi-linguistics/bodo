मोजांनि थाखाय मावबोबाय थाबोदों आरो मावलांबाय थागोन । नाथाय दाबो माखासे जानागुरु बिथांमोनहा बाथौ धोरोमआव जे फोसाबलु नोजोर लानांगौ बेनि सायाव साननो हायाखै । जाइनि थाखाय जोंनि समाजआव दाइना - दाइनिनि दावराव - दावसिफोरा सम सम जाफ्लायबाय थाबोदों आरो बाथौ धोरोंमनि फारसे मुगैहोनाय बा गिखांहोनाय लाबोना होफैदों । दिनै बे सावराइथायनि गेजेरजों खावलाइनो लुबैयो दुलाराय बाथौ गौथुमनि बोसोन आरो बिथोनफोरखौ फालिनो नाजानांसिगौ । अब्लासो जोङो बाथौ धोरोमाव सोलाइनाय लाबोनो हागोन । बेखौबो जोङो गनायना लाखानांगोन - गोबाव सम गोग्लैथासोना थाबोनाय बाथौ धोरोमखौ फोसाबनो एबा फोथारनो माखासे सम नांखागोन । बेवहाय दान्थे - बिदान्थेआ जाखागोन आरो बेनि गेजेरजोंसो खौसेथिआ फैगोन । मानोना जोंनाव थाखानाय बोसोननि लिरथि गैया । बेखौनो दुलाराय बाथौ गौथुमा नारा - नाथा नाजागासिनो दं बाइदि हाबाफारिनि गेजेरजों । 1992 इं माइथायाव बाथौ धोरोमनि आफादआ जोनोम मोननायनि उनावनो सिगांनि जाबोनाय गेना गोनां आरो फोसाबथाव हाबाफोरखौ लानानै Seminar workshop नि गेजेरजों आगानसुरबोदों । दिनै बुंनांगोन - बाथौ धोरोमा एसेबाबो जौगाबाय एबा सोलाइनाय फैबाय होननानै । बेनि बेन्दोङाव थानानै हाबामावनो हायोबा थारैनो इयुनाव जौगानायखौ जोङो नुनो मोनगोन । 
 फारसेथिं जानागुरु बिथांमोननि खोथाखौल ' बुंना दाइखौ बिसोरनावल ' नाथ्रोद हरोब्ला गोरोन्थि जागोन । बे धोरोमनि गासै राइजो राजाहानो गारबोनाय दिनफोरनि गोरोन्थिखौ गनायना लानांगोन । साधारन सुबुंफोरनि अनगायै गोरों - गोरा बिथांमोननि सायाव बांसिनै साननाय थानांगौमोन । नाथाय बिथांमोनहा बेखौ खालामाजासे एबा इयुननि जेबो सानहराजासे गावखौ माबोंरै एरखेना दोननो हागोन बेखौल ' सानबोदों । दिनै जोङो गोबांथार गोरों गोरानि खुगाआव खोनानो मोनगोन - बाथौ धोरोमाव गोबां फोसाबनांगौ दं होननानै । बिथांमोन बादि गोरों गोराफोरानो फोसाबनाय , जौगानायनि हाबा मावनो आवगायबोआबा बाथौ धोरोमनि जौगालुआ माबोरै मोखथाङोव फैनो । गामिनि जाम्बा - जाम्बिफोरनि साननायाव माब्लाबा गोरोन्थि जानो हागौ । नाथाय बिसोरबादि सुबुंफोरनि गोसो गोरबोआ जोबोर गोथार आरो दिनैसिम गवनि अांगो धोरोम होननानै बोजबना लाना फुजिगासिनो दं । सम सम बिसोरनि गेजेराव गोरों - गोरा बिथांमोनहानो बिषनि थ'फ्ला सारफ्रावना होनायाव गुलाइ - गुजाया सोमजियो । गावजों गाव फोथाइनाय गैलायै जायोब्ला खौसेथिआ गोमालाङो आरो गामियाव गुलाइ - गुजाइ नुजाथियो । बेवहायनो धोरोम सोलाइलाइनाय जानानै फैयो । बेबादि समाव जोंनि गेजेराव मोजाङै साननो हानाय गोसोआ थाहैआ आरो जेंनाखौ सुस्रांना होनो आवगाइबोआ । बाराद्राय जायोब्ला गावजों गाव दायना साजाइलायनानै बुथारलाइनाय एबा बरनाम होलाइनाय हुदाफोरा दुखु नांथाव बाथ्रा । बेयो बाथौ धोरोमनिल ' ख'हा नङा , बर ' हारिनिनो मोनसे लाजिथाव - मुगैजाथाव जायो । गुबुन गुबुन धोरोमनि गेजेरावबो दायना साजाइलाइनानै बुथारलाइनाया दं नाथाय धोरोमखौ लानानै दावरावदावसि जानाय नुनो मोना । 
 गोजौआव मखबोनाय - जेंनाखौ सुस्रांनो एबा फोसाबनायनि लामा लानोब्ला दुलाराय बाथौ गौथुमनि गाइडलाइनसजों सोलिनो नाजानांगोन । जाइ नेमखान्थिआ बाथौ धोरोमनि थाखाय गोनांथि दं बेखौ नाजावना लानांगोन आरो गुबुन फरसेथिं गोनांथि गैयै