बेसेबा गोजानाव रोजाबनाय मेथाइनि देंखोआ हाजोहायेनाव रिखांफैयो । नै खोनासं परमा । [ गोमोहाब खोनासङो ] । परमासुखि : खोनाबाय आसि । दुगैदो , माबार दुगैदो । आदा जावजेंआ दानो फैगोन बेव दुगैनो । दानो लाजिगोन बियो दुगैनो । आसिसुखि : हे नङा होन्नाया । आं आदाखौ नुब्लानो मानोबा लाजियो । परमासुखि : मानो ? आसिसुखि : मानो आं मिथिया । दुगैनायाव नुफैब्लाथ ' अां लाजिसिनगोन । परमासुखि : दिनै लसाल रंजानाय सान । गोथार सान । बिदि गोथार रंजानाय सानाव मानो लाजिनो ? दिनै अां नोंसोरखौ आनजाद नायगोन । आसिसुखि : मा आनजाद नायनो ? परमासुखि : दानो नुगोन । आसिसुखि : नाङा परमा । जेबो दाबुं । आदाखौ दाजंखाय । बियो दुखु मोनगोन । रागा जोंगोन । परमासुखि : मानो ? आसिसुखि : मानोना बियो जोबोद दुखुथिया । दुखुथियाखायनो जंखायजानोबायो । जंखायब्ला रागा जोङो । परमासुखि : दुखुथीया होन्ना नों माबोरै मिथिखो ? [ बोरिआव फैना सोङो । ] आसिसुखि : मानोना बियो मावरिया । बिनि सिफुं दामनाय , मेथाइ रोजोबनायाव दुखुनि देंखो रिंखाङो । जेरैनो रैसुमै एंरैनो दुखु गोनां । [ बोरि फार्से फैयो ] परमासुखि : औ गोसोनि मानसिथ' । बिनिखायनो गासिबो मिथिजोबो । [ बिसोर सानैबो बोरियाव गाखोहां जाब्ला सान्थ्रि गाहाइ सेंसौ खामफाखौ नुसनो । लाजिनाय आरो गिनायजों सानैबो गाबख्रावो । ] आसिसुखि : आइ औ । [ दै गेजेराव थाङो ] परमासुखि : आइ औ । [ बाग्दावना दै गेजेराव थाहैयो ] सेंसौ खाम्फा : [ बोरियाव गंसना ] आसिसुखि आरो परमासुखि । दागि आंसो । अां सेंसौ खामफासो : सान्थ्रि गाहाय । परमासुखि : सेंसौ खाम्फा । सान्थ्रि गाहाइ । बे गाथोनाव मानो फैदों ? सेंसौ खाम्फा : दिनै लसाल रंजाथाय । लसाल संक्रान्तिनि दुगैनाय सानाव आंबो बे गाथोनाव दुगैनो फैदों ।