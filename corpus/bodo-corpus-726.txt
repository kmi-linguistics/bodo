जों रोखा जानो हायो - बाधौआनो गासै बिलाद लाथायाव सोरजिनाय मुसुखानि सोरजिनि गुदि आरो गोहेला आइजें । 
 बर'फोरनि दोहोरोमनि मुंखौबो बाथौ बुंनाय जायो । सोरजिनि गाहेला आइजें बाथौनि गुमुरा जेरै मोनबा , बै बाइदिनो बाथौ दोहोरोमनि गासै गुमुराबो मोनबा , आसारानो दोहोरोमनि बिथा । बे आसारखौ सुबुङा गावसोर आलो - गोजोन , रुजु - रुमाइ स्रयै राइजो जानो सुजुना लादों । बेखौनो जों दोहोरोम होन्ना बुङो । बेनिखानो दोहोरोमा बुहुमाव गुबुन - गुबुन गोबां दङ' । बाथौ दोहोरोमनि आसारा गासै मोनबा– 1 ) जोनोम आसार , 2 ) उथुमाइ आसार , 3 ) हाबा आसार 4 ) गोथै गारनाय आसार आरो 5 ) बान्द्रा आसार । बे मोनबा आसारखौ स्रयै बेले - बेजे जायै बाइदि राइजोखौ खुंनो आरोबाव बर'बोराइ - बुरैया मोनबा ' बाद ' सुजुना गालांबावदों । बेफोर जाबाय - 1 ) लावखार बाद , 2 ) खावालि बाद , 3 ) दावखि बाद , 4 ) फंस्लद बाद आरो 5 ) अगर बाद । बे बाद खान्थिजोंनो दाइनि गिरि बादुवा सुबुंखौ उद्राइहोनानै बर'आ आलो - आलो राइजो जाबोदों । बे बाइदिनो सोरजिगिरि इसोराबो जोंनो उजिहोनायजों लोगोसेनो रावबो एंगारनो हायै बादि मोनबा बान्दो सरजाबनानै हरफादों । बे जादों - 1 ) सारिनाय बान्दो , 2 ) जोनोम बान्दो , 3 ) हाबा बान्दो , 4 ) बोराइनाय बान्दो आरो 5 ) थैनाय बान्दो । बे मोनबा बान्दोखौ एराइनानै थांनो रावहाबो गोहो गैया । बबेखानि जोनोम जाग्रोन जाग्रा थैनाय , जुलि जाथारिबो दङ' । बेफोरो बेव हमजाया । बेवहाइ आबुं जिउखौसो सान्नाय जायो । बाथौ दोहोरोमआव आरोबाव मोनबा गोथार आखु दंबावो । बेफोर जादों - 1 ) अनलाइनाय आरो खौसेनि गेजेरजों नखर , गामि आरो राइजो दानानै रुजु - रोमाइ राइजो जानाय । 2 ) माहारिजों माहारि गेदेर - उन्दै सानलायि रोहो - रोहो राइजो जानाय , 3 ) हाबा - हुखायाव सावरि - बादालि , गाथा जालाइनानै नों दानागार - अां दानागार राइजो जानाय , 4 ) दाइनि गिरि , अगेन बादुवाखौ फोथारनानै निमाहानि गैजेरजों अनसाइफिन्नाय , आरो 5 ) गासै जाहोननि गुदियावदि सोरजिगिरि इसोरासो आन्दोआव गाहेला महरै गोमबा दङ' ; बे गुमुरखौ बइखौबो , फोथाइहोनानै नख'राव सिथ्लानि सानजा सा खनायाव आरो राइजोयैबो सिजौ दंफां गाइनानै इसोर सिबिनाय गोथार आखुखौ आइथो - फेनथो मुगानिफ्रायइनो बर ' बोराइ - बुरैया फोरोंलांदों । बेजों लोगोसे आरोबाव सुबुंखौ जिउआव - 1 ) हासथाइनाय , 2 ) रागा जोंनाय , 3 ) लुबैनाय , 4 ) मुहिनाय ( हाइना नांनाय ) आरो 5 ) गोसोनि अहं सान्नायखौ नागारनानै इसोर सिबिनायनि गोगो आगोरखौ खेराइ सोरजिनानै बाखो - बाखो जिदाइन बाखो , ओंथि गोनां मोसानायनि गेजेरजों गियान होलांदों । 
 सिजौ गाइनानै , औवाजों दुमनानै गाइसंनाय बिथाखौबो बाथौ बुङो । बाथौखौ थसे औवा गुबैजोंनो जिदाइन जरा खुनथिया , जराबा खामि आरो गंथाम सिरिनजों दुमनाय जायो । जिदाइन जरा खुनथियाखौ दुलुरै जरा - जरा स्रें थुजाबनानै खर'थिं बोग्लां - बोग्लां खामिखौ सौमोगानि गेजेरनि खुनथियाखौ सा खालामजेन्नानै , गुदिनि खामि जराखौ खुग्लुबनानै , फारियै गाहायनिफ्राय खुग्लुबनाय बेनि सानिखौ खांग्रांनाय , बेनि सानिखौ खुग्लुबनाय महरै हेबनांगौ । खुनथियाखौ गारनानै साथिं जरानै खामि हेबनानै सानि खामि जराजों गंथाम सिरिन हेबजाबनानै फोजोबनांगौ । बेनिफ्राइ मोखांनि जराथाम खुनथियाखौ मिजि - मिजि जिरनानै जराथाम खामिनि सायाव सिगां आगदानि खुनथियाखौ बख्र'बनानै आगसिथिं गाहाइनि जरा खामि सिङाव एगथेबनांगौ । आरो बेनिफ्राइ आगसिनि जरा खुनथियाखौ बख्र'बनानै आगदाथिं थालानि जरा खामियाव एगथेबनानै , जोबथारनायाव गेजेरनि जरा खुनथियाखौ आगदानिखौ आगसिथिं आरो आगसिनिखौ आगदाथिं सानि खामि सिंजों दिहुन्नानै सिगांनि सानजाबनाय खाथि मिजि साजों दिहुन्नानै , थालानि खामि सिङाव एगथेबनानै दोन्नांगौ । बे बाइदिनो गेजेरनि जरा खुनथिया आरो जरा खामि सायाव जाबसिनलाइनानै थोरोबबा जायो । बेखौनो "दाउथु बिखा " होनो ।
 बाथौ दुमनायनि गुमुरा जोबोद गुदु । खांग्रां -