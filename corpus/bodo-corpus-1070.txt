खृष्टमास दे , दुर्गाफुजा , महालया , कालीफुजा , लक्ष्मी फुजा , गणेश फुजा , कार्त्तिक फुजा , शंकरदेब तिथि , माधबदेब तिथि , गुरुनानक जन्मष्टमी , अश'कष्टमी बाइदि फोर्बोजों गोसो बोगथाबजाना बै दोहोरोम फारसे मोखां जालांनो खाबु मोनदों । जाउनाव गोथार जुलि एबा हाबा लानायाबो कामाख्या , बागेश्वारि , महामाया , फाग्लाबाबा , कालि मन्दिर , दुर्गा मन्जिरावसो जाना थांदों आरो आंगो बाथौ दोहोरोम फारसे खिथु दिन्थिदों । बबेबा रंजासानखौ ज्राब ज्राब नागारलांनोसो हमदों । बेनि जावनाव गुबुन रंगिना - संगिना दोहोरोमारि रंजासान फारसे गोसो बोगथाबजादों आरो लासैनो बै दोहोरोम फारसे बोखेलांजादों । 11 ) फोसावनाय आरो फेहेरनायनि आंखाल : - गुबुन जौगानाय दोहोरोमारि गौथुम एबा फसंथान बाइदि बाथौ दोहोरोमारि गौथुमआ बे दोहोरोमनि आसार , नेम , बोसोन , दोहोरोमखान्थिखौ फोसावनाय आरो फेहेरनायाव दावगानो हायाखै होनब्लाबो बुंद्राइनाय जाया । बाथौ दोहोरोम बिजाब , खौरांलाइ , लाइथुननिबो आंखाल । बेफोर बिजाबनि अांखालाव बाथौ दोहोरोमनि खान्थि , सानथौ , थाथौफोरनि गोनां बाथ्राफोरखौ बाथौ सिबियारि आरो गुबुन दोहोरोम सिबियारिनि गेजेराव फोलोमना होनो हायाखै । बेनि अनगायैबो बाथौ मोनथोर , मोनथिना , आरज मेथाइ , बोसोनफोरा बाथौ अजा एबा बाइलुं , दौरि , दौदिनि आरो फोसावगिरिनि खुगाजों खुगा बाग्लाइबोनायाव सोरनिबो खुगायाव बायफ्लेनाय एबा सिलिंनाय ( corrupted form ) महर मोन्दों आरो बेफोरनि गुबै ओंथिआबो गोमालांदों । आथिखाल बिगियानारि मुगायाव रेडिअ' , दुरदर्शननि हेफाजाब गैयि एबा लानो रोङिआरी अडिअ ' केसेट जेरै बाथौ आर्ज , मोन्थोर , मोनथिना , बोसोनफोरखौ खोनासंनाय , मेगनजों नुनायनि आंखालावबो बे दोहोरोमनि फोसावनाय आरो फेहेरनाया जेरै बाइदि जानांगौमोन बे बाइदि जायाखै ।