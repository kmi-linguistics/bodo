नङा असमीया , बांला , हिन्दी , इंराजी बाइदि रावनि बाथौ बिजाब साफायनांगोन जाहाथे बर'नि अनगायैबो गुबुन गुबुन रावआरिफ्रा फरायनानै बाथौ सोमोन्दै मोनथिनो हायो । 
 दोहोरोमनि ओंथियानो जादों समाजनि आब्रुथि लाखिनानै अनलाइनायनि गेजेरजों गोजोनै राइजो जानाय । गावजों गाव हेफाजाब होलायनाय , दुखु - सुखुआव हेफाजाब होलाइनो हानाय हाबाया गोसो बोनो हायो । बेखौ नोजोराव लाखिनाया गाहामदि अननाय होब्लासो अन्नाय मोनगोन । गोरिबफोरखौ गोनांआ सहाय खालामनाय , गोरिबफोरनो फरायनो सुजुग होनाय हाबाफारि थानाया गाहाम । बे बिथिंआव खृष्टियानफोरनि अनलायनानै दोहोरोम फारसिं लाबोनो हानाय खाबुखौबो हाबाफारियाव लानाया गाहाम । बर'नि माखासे आब्रुथि गैयै राइजो जाबोनाय हुदाखौ सोलायनानै आथिखालनि बिगियानारि मुगाजों गोरोबनानै राइजो जानो थुलुंगा होनांगोन । बे बिथिंआव दौरिफ्राबो गोख्रों बाहोगो लानो हायो । गागि - गोरों गोरा जयै सावरायनायनि गेजेरजों समाजनि रांखान्थि जौगानाय , लेखा - सोलोंनाय थाखाय मोनसे बिथांखिनि गेजेरजों गामि थामहिनबा समाजनि जौगानाय लाबोनो हायो । दौरि आरो गोरों गोराखौ लानानै दोहोरोमनि फारसिं लाबोनो थाखाय गामि गामि सावरायनो थाखाय फोसावग्रा हानजा दानाया गाहाम । गावनि नख'राव गुदि दोहोरोमखौ मोजाङै फोसावनो हायोब्ला गुबुन हादराव थानाय बर ' आरो गुबुन माहारिनि गेजेराव बाथौ दोहोरोमखौ गोसारहोनो हागोन होन्नानै मिजिं खालामनो हायो । -