फोथायबोनायनि थार बाथ्राखौनो फोरमाय थिदों । बेफोरनि अनगायैबो गामि न'खर आरो थावनियाव बायदि बायदि बेमार - आजार जालाबाय थायोब्ला , थैसावला बायोब्ला आरो हौवा - हिनजावफोरनि गेजेराव सुवा - सुथि जायोब्लाबो गारजा फुजा होनायनि बाथ्राखौ रोखायै सल'याव फोरमायदों । गारजा फुजायाव अजानि आवरायनाय मोन्थोरखौबो साल'नि गेजोरजों फोरमायथिलांदों । बेफोरोदि मोनफा मोनफा समाजारि दोहोरोमनि थार आसार खान्थि बेखौबो रोखा जाहोदों । समाजारि थार सावगारिखौ बुंफुरथिननायनि दंमोनब्लाबो सल'मागिरिया खाबुखौ लाजोबैयाव बर'हारिनि गोबां हारिमु आसारखान्थिनि बाथ्राया थालां बावबाय । बे फारसेनिफ्राय नायनो थाङोबोला जारिमिनजों गोरोबनाय समाजारि सावगारि एरनाया सल'मानि मानखौ बांहोनो हादों । 
 समाजारि सावगारि महरै गाननाय जोमनाय सिजोम दख'नानि आगरफालि , बोराय बाथौखौ सिबिनाय फोरनि अन्गायै ग'स्वामि बिथांनि सल'मायाव मिथिंगायारि नुथाया बांसिन जायगा मोनदों । बायदि बंफां लाइफांनि मुंफोरा बांसिनै मख'जादों आरो दावसिन दावलानि मुंफोरा मख'जादों । दैज्लां बोथोरनि माय गायनाय समनि देंखोफोरा फोरमाय जादों । गामियारि फोरजाफोरा खाजोना खांनाय समाव जानांनाय दुखुनि सायाफोरानोबोल ' बेयावहाय सावगारि एरजादों । 
 सल'जाथाय गाहाय महरै सल'मानि जाथाय फारिखौ नायोब्लानो हमनो हायो । सल'मागिरिया जाथायनि फारसे बांसिन बोलो होदोंब्लाबो नाथाय - आखु दानायखौबो खम खालामाखै । थेवब्लाबो सल'मानि गाहाय आखुखौ गोबां समाव बायदि जाथायजों मोगामोगि जानायखौ बांसिन दिन्थिदों । बिरगोस्रिनि जिउवा जेंना जेंसिजोंनो जोबलांनाय सावगारिखौनो रोखा फोरमायदों । बिथांनि सल'जाथाय फोरमायनाया सिरिबाङै आब्रुथि गोनां जादों । जारिमिनारि समफोरखौ रोखायै