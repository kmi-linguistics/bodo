बिग्रायारी खन्थाइगिरि मुश्री रमाकान्त बसुमतारीनि नैथि खन्थाइ बिजाबानो जादों " मोनथाय " ( 2001 इं . ) । खन्थाइगिरि बिथां बसुमतारीआ फोरमायथिनाय बादिब्ला - 1980 इं . माइथायनिफ्राय 2001 इं . माइथायसिम सोर्जि जानाय गासै दों थामजिथाम ( 33 ) खन्थाइफोरखौ बे बिजाबाव सेबखांनाय जादों । बे लिरबिदांनि गेजेरजों बे खन्थाइ बिजाबाव सेबखांजानाय खन्थाइफोरनि सायाव सुंद'यै सावरायनो लानाय जादों । सावराइनायनि सिगां खन्थाइगिरिनि सुंद जिउ सिनायथिखौ होनाय जाबाय । 
मुश्री रमाकान्त बसुमतारी : आथिखाल बर थुनलाइ मुलुगनि बिग्रायारि खन्थाइगिरिफोरनि मादाव मुश्री रमाकान्त बसुमतारीआबो सासे । बाक्सा ( Basksa ) जिलानि ( तामुलपुर महकुमानि ) बेन्दोंआव थानाय खन्दिकर मुंनि दखरसे गामियाव बिथांनि जोनोमा 1969 इं . माइथायनि 1 जानुवारि खालाराव जायो । बिथांनि बिमा बिफानि मुङा फारियै रुंसारी जग्यराम बसुमतारी आरो मुस्रिमा गुनेश्वरी बसुमतारी । 84 नं देउलकुसि गुदि फरायसालियाव ( गुदि ) सोलोंथायखौ जागाय जेन्नानै के . बि . देउलकुसि जौसिन ( Higher Secondary School ) फरायसालिनिफ्राय मेट्रिक आनजादखौ ( बर बिजों ) बिथाङ 1983 इं माइथायाव बारगयो ( उथ्रियो ) । आथिखालाव बिथाङा गुदि फरायसालिनि ( बर ' बिजोंनि ) फोरोंगिरि साख्रि मावगासिनो दङ । थुनलाइ सोर्जि : फरायसा समनिफ्रायनो खन्थाइनि गेजेरजों थुनलाइ ( बर ' थुनलाइ ) सोर्जियाव आखाइ होजेन्नाय बिथां बसुमतारीनि सेबखांजानाय बिजाबफोरा जादों फारियै ( क ) दावहानि खन्थाइ ( 1985 इं ) , ( ख ) गोरोन्थिया सोरजि ( 1996 इं , सुंद ' सल' ) , ( ग ) जीउ आरो सोरजि ( 2001 इं , जीउखौरां आरो ( घ ) मोनथाय ( 2001 इं . खन्थाइ बिजाब ) । बेफोरनि अनगायैबो बिथांनि सेबखां जानो गोनां ( ओंखारनायनि लामायाव ) बिजाबफोरा जाबाय अखाफोर मिनिनाय सिल्थायाव ( खन्थाइ ) आरो सोर्जिनि फुंखा ( राइथाय ) । बिजाब लिरनायनि अनगायैबो बिथाङा गुबुन गुबुन बिसम्बि , सानलाइसि सुजुना दिहुनदों । गाहाइ सुजुगिरि महरै बैसोमुथि , दुलाराइ बाथौ दोहोरोमारि गौथुमनि देउलकुसि जथुम्मानि बोसोरारि बिसम्बि आरो 2003 इं . माइथायाव खुंनाय दुलाराइ बर ' थुनलाई आफादनि बोसोरारि जथुम्मानि बिसम्बि । सुजुगिरि