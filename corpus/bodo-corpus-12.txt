बेजोंनो फैफानोसै बै सुबुंनि मुं आरो बिनि गुण एबा गियाननि सिनायथि । जायफ्रा गोहोमसालि बिहा गासिबो रोखोमनि सिनायथियाबो रोजोब थाजोबो । हारिनि मुङाव , आफादनि मुङाव , बिबाननि मुङाव गावनि मुङाव आरो गावनि गुण गियाननि मुङाव । बिसोरबादि मानसिहा जेबो रोखोमनि सिनायथिनि अांखाल जाया आरो जेखौबो खोमानो गोनां जाया । नाथाय सरासन्स्रा सुबुंफ्रा जुथाय सिनायथिनि गेजेराव गाव गावनि थख सिनायथि खोमानानै लाबाय थानो गोनां जायो । बावयैसो आसामनि थिवरिया हानजा आलफाया मोनसे सानस्रि होदोंमोनदि साफ्रोम आलफानि सोद्रोमाफ्रा गाव गावनि मुंसायखौ 'असम ' लिरजोबनांसिगोन होन्नानै । ओंथिआ रावनिबो मुंनि उनाव बरुआ , फुकन , सनवाल एबा राजखवा लिरनाय जानाय नंलिया । बाथ्राया मा खौसलनि थाखाय जानो हागौ एबा अरायथा नङैबो जानो हागौ । नाथाय बेफोरबादि सिनायथिया खेबसे बाहायखांनायनि उनाव गोर्लैयै गोमाफिन्नाय जिरात नङा । जुदि बिब्दि जायो , अब्ला सोंलुआ फैनोसै दानिया बैसोरनि बिमा बिफानिफ्राय मोनबोनाय मुंसाया मा जागोन ? बिसोरनि फोलेरनि सिनायथियाव सोंलु सिखांनाय नङा नामा ? बेयो सुबुंनि गावआनि गाव गुदि सिनायथिखौ खोमानानै मोनसे रोखोम न्याय बेरेखायै जाबसिन्ना होनाय सिनायथि जानाय नङाने ? असम लिरनाया आलफानि आफादआरि निति हिसाबै होनाय बिबानखाय बेनि सोद्रोमासाफोरनि थाखाय मावनां हाबा जानोसै । नाथाय न्यायनि बिजिरथियाव बेयो साफा साफा मानसिनि सायाव जाबसिन्नाय सिनायथिसो जानोसै । बे ओंथियाव बिजिरना नायोब्ला न्यायआ जेब्लाबो मोनबायथाग्रा नङा , बेयो मोनसेनि उनाव मोनसे सोंलुसो थिखांबाय थायो । हारि एबा समाज हिसाबै माब्लाबा