अदेबानि Innocence खौ Purity जों एखेयानो होन्नानै बुंजाजोबा । गसारि मोसाहारिया ओलोंगिखांना बुंदोंमोन - ' हनै आंखौ खुलुमग्रा बर ' फिसाफोरा आठ - नयटा गारियाव गाखो नानै फैगौ ! ' खाजोलगामियाव रेलगारि थाङा , बेनिखायनो बास गंसेयाव जौसे खावसे सिबियारि जाबखो - जाबखो सिं - सा गाखोबोदों होन्ना सानना लाब्लाबो बिथिंखौ खुलुमग्रानि अनजिमा रोजासे खावसेनि बारा जाया । खोथाखौ फोजोबथारनो रेलगारिजों फैदों होनना मानिनानै लाब्लाबो सिफुंगारिबादि जाबखोना दाब्बा गंसेयाव 102 नि जायगायाव 150 थुम - थुम गाखोना फैदों सानोब्ला बाराथार गं 20 दाब्बायाव 3000 जागोन गारि गंसेयाव आरो बिथांजो बुंनायनि बारा गं 10 रेलगारि फैदों होन्नाना सानना लायोब्लाबो गासै 30 , 000 नि बारा जाथारा बिथांखौ फोथायग्राफ्रा । 
 बेबादिनो थाइ - थाइ सानथ्रहायै दोहोरोमगुरु ओंखारदों ब'रनि गेजेराव । जायगा जायगा थानसालि गंसे लुदों आरो दोहोरोम - गुरु जादों । नबीन ब्रह्मचारीआ उल्थापानियाव थानसालि लुनानै 'बिश्व बाथौ धर्म प्रचारक परिषद ' दानानै गुरु जाजेनदोंमोन । उनाव जयचाँद नार्जारि , रुपमनि नार्जारि हाबो गावबागाव थानसालि लुनानै दोहोरोमगुरु जादेरदों । सिबिनाय खुलुमनायनि नेमफोरखौ 'फोथायनाय ' आ मोनसेयानोब्लाबो एफा एनै सोलायना गावखौनो गाव 'गुरु साजायना लादों । दासान्दि मनी बाथौखौलनो एसे Organised महराव थानाय नुनो मोनो । शंकरदेबनि बैष्णब दोहोरोमारिफ्रा आसामनि गोबां जायगायाव सत्र गायसन्नानै लादोंब्लाबो दोंसे दौलेंजों बोनजानायखाय chain दङ । ब्रह्मआरिफ्राथ थालिर लाइजौखौ बेनोबे बनो ना बेलथायना बनो , बनखौ हुम सावब्ला सिरिसिरि जाबनो ना फसंना जाबनो बेफोर बादि फिसाफिसौ खोथाखौ लानानैनो एसे फाराख दिन्थिनो गावस्रालायदों । बाथौ आरिफ्राबो मानसि थैब्ला खरसाखौ खोला ना साहा बोरै खालामनो , थालिर लायजौनि बिजौखौ खोलाहा ना साहा खालामनो बेफोरबादि फिसा - फिसौ खोथायावनो फाराख जालायना गावस्रालायदों । बेबादि बर' फिसाफोरा दोहोरोमखौलानानै गावस्रालायबाय थादों , खौसे जानायनि खोथाखौनो साननो हायाखै । 
 बेबायदि जायगा दाबफा थानसालि गंफा गायसननानै गुरु ओंखारदों बर'नि गेजेराव - बाथौननि , ब्रह्मनि । बर ' खृष्टानफ्राबो जायगा दाबफा गिर्जा गंफा लुनानै गावबागावनो लिडार जानो हमदों - केथलिक प्रटेस्तान्ट , रिभाइभेल आरिनि । गोदो दाब दाब जायगायाव जमिदारि गायसोन्ना जमिदारिफोरा गावसोरखौनो राजा सानंना लानायबादि दानि बर' दोहोरोमगिरिफ्राबो जायगा दजांबफा थान लुनानै गावखौनो दोहोरोम गुरु होनना सानना लाग्रा जाबोदों । दा ओरैबादि जाफैबाय गुरुआ गोबां दंसै , सोलोंसासो गैला । गुदि फरायसालिया फरायसालियाव फरायसानिख्रुइ फोरोमगिरिनि बिसानार बासिन जाबोनाय बादि बर'नि गेजेरावबो फोथायग्राफोरनिख्रुइ गुरुफोरनि अनजिमायासो बांसिन जानो नागिरदों । राजखान्थिनि फोथाराव लिडार दङ फलवार गैया होननाय बादि जाबोबाय दोहोरोमनि बेलायावबो । 
 थांनाय दुर्गाफुजायाव मोनसे आलादा रोखोम दुर्गाफुजा फालिनाय नुदो बर'नि गेजेराव । पाठगाव खाथि दरसे गामिनि बर'फोरा गावसिनि थानसलियाव बिमा दुर्गानि मुसुखा फजदों , मोसा मोसा सिबिदों द्राम दामना जोबखालि मुसुखाखौ थेला नारनानै मोसा मोसा बरायलांना सोरमांगा दैयाव फोजावहैदों । गोदो राजा कृष्णचन्द्र अारो गबिन्द चन्द्रमोनहा हिन्दु दोहोरोम फुजिनायखौ खोनानै गोमोनाय मोनोब्लाबो दा नाथाय बेफोरो जोंनि मोगनाव जागासिनो दङ । बेनो बे जादों समनि मिनिनाया । 
 गोजौनि बिदिन्थिनिफ्राय मिथिनो मोन्नाय जाबाय