जेरावखि थाया बेयावनो गोजोन मोन्नो हायो । जोंनि खाइसे खाइसे बर'फोरा ओलोंगि खांनानै बेराम फाहामनायखौनो दोहोरोम सान्नानै गोदाव सोराव जालांनो हमदों । ओलोंगि खांग्राफोरा रावबो इसोर फुजिग्रा नङा , भगबान ( अबतार पुरष ) फुजिग्राजोबसो । बबेखानि फुजिनायानो मोनसे दोहोरोम जानो हाया । मानोना दोहोरोमा मोनसे गौमा समाजजों गनायजानाय , फालिजानाय आसार खान्थिनि बान्दोसो । 
 इसोर - 
 इसोरा सोरगिदिं बिलादलाथानि सोरजिगिरि । एमफौ - एनला , जिब - जुनार , मोनफ्रोमबो जिरादानो बिनि सोरजिनाय । बबेखानि सोरजिनि गाहेला आइजें " सान - अखां - बार दै हा " ( हाथौ ) आरो सोमोनांथाव जिराद जिउखौबो बिनो सोरजिदों । बियो अराय गोजोर , बेनिखाइनो बिखौ " आनानगसाइ " " अबंलाफरि " बुंनाय जायो । बाथौनि गिरिखाइ बा राजा महर गैयि नुवाथारिखाइ - बियो सोर ? इयो सोर ? इसोरबो बुंनाय जायो । बिनो जिउनि गिरि " जिउमा " एबा सिनिगिरि " सिजौ " । बिहा माब्लाबाबो जामनाय एबा जिनाय गैया । अरावबो खामा , दैयावबो गोदोआ , बारावबो रान्नो रोङा । गाव सोरजिनाय जिउ होननाय जिरादा जेरै महर गैया बेबादिनि इसोर एबा जिउमायाबो मोगथां मेगनजों नुनो मोनै मोनसे सोमोनांथाव गोहोगोरा । बाथौनि सिगां बोराइखाइ बिखौ बोराइ बाथौबो बुंनाय जायो । खृष्टानफोरा बिखौनो गड ' होन्नानै गाबज्रियो , इसलामिफोरा आल्ला , इहुदिफोरा जिहवा होन्नानै आरज गाबो । बिनो बइनिबो सुखु - दुखुनि हुंखानिगिरि । मुलुग संसाराव बिनिख्रुइ गुबैथार सैथोसिन जिराद जेबो गैया । बिखौ गोरबोजों गोथौवै फोथाइनानै सोलिनो हायोब्ला , जिउआव गोजोन मोन्नो हायो । फोन मोननायनि आगोर मोनो । 
 आइथो - फोनथो मुगानिफ्राइ सुबुङा इसोरखौ गावबा - गाव दोहोरोमनि गेजेरजों गावबा - गावनि सोलोन्थो आरो मुंजों गाबज्रिनानै राइजो जाबोदों । गावनि मुङै गाबज्रिनानैनो , फिसा - फिसौ खांनानै गोथौ फोथाइनाइनि गेजेरजों सिबिबोदों । निदान आफोदनि समाव इसोरनि अन्नाइ लाबोदों आरो दासिम लागासिनो दङ । इसोर , आल्ला , गड एबा बोराइ बाथौआ सासेआनोब्लाबो रावबो गुबुननि मुङै बिखौ मुं लायाखै एबा लानायबो नङा । नङामोनब्ला दिनै बुहुमाव सासे इसोरखौ खुलुमनो मन्दिर , गिर्जा , मज्जिद लुनाय नङामोन , बुहुम नाङैनो गंसे मोनसे रोखोमनि , मोनसे मुंनि नवाव जो ज'लायनानै सिबिलाइनो हागौमोन । दिनै बे सासे इसोरखौ गड होन्नानै सिबिग्राया जाइनि थाखाइ आल्ला होन्नानै आरज गाबफानो हायाखै , बे मोनसे जाहोननि थाखाइनो जों बुहुमनि रावबो इसोरखौ मोनसे मुङै आरज गाबनो हाया । बे मोनसे जाहोननि थाखाइनो जों बर'फोराबो बोराइ बाथौखौ गड एबा आल्ला होन्नानै आरज गाबनो हाया । दिनै सोरबा बर'आ इसोरखौ गड होन्नानै गाबज्रिनो थाङोब्ला एबा आल्ला होननो थांफायोब्ला बे माब्लाबाबो असे बर ' जानो हाला । 
 सुबुंनि दोहोरोमा जाइागा द - द हारिलायै हारि जुदा जुदा खा । रावनिबो दोहोरोमा उन्दै एबा गेदेर नङा । बइनिबो दोहोरोमनि थांखिआ समाजाव स्र - स्र सुख गोजोनै राइजो मोनजानाय आरो इसोरनि अन्नाइ हास्थाइनाइ बइनिबो दोहोरोमनि लामाजों इसोरखौ मोननाइनि राहा दङ । जों बेनिखाइनो रावबो - रावनिबो दोहोरोमखौ मेगन सायाजासे गावबा - गाव दोहोरोमावनो थानानै , इसोरखौ गाव - गावनि मुङैनो सिबिलाइनानै बुहुमाव गोजोन थासारि सोरजिनांगौ । 