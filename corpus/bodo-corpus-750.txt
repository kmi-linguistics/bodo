आहाम ! 
 1993 इं मायथाइ । आंनि मक्रापारा गामियाव बाथौ थानसालि गायसन्दों । बै मायथाइनिफ्राय माघ दाननि नैथि मंगलबार , पहेला बैसाख बैसागु , गामिनि माइनाव फुजा होब्ला , थानसालियाव बावग्रा हुदा जाबोबाय । बुंनो थांब्ला आंनो बे हुदाखौ खालायबोदों । गमा - मायैनो आंहा सप्टायाव खेबनै / खेबथाम थानसालि नायाब्ला , सिखोन - साखोन दंना - गैया नायग्रा हुदा । थानसालि सेराव फांसे खोदोम बिफां दङ' , बेनिनो गोरान बिलाइफ्रा थानसालिआव बारजों थांनानै आंनि मेगनाव आरजाथारै नुयो , आंनि गोसोआ बेफोरखौ नुनानै थानो हाया , सिबो अां , सिखोन - साखोन खालामो । 
 थांनाय 2005 मायथाइनि 22 सेप्टेम्बर खालिनि मंगलबार फुंबिलि 8 . 30 रिंगा । गोसोया बोलांदों थानसालीथिं । थानसालिनि लहानि ग्रील दरखौ खेवनानै हाबब्ला नुनो मोनबाय थानसालि न ' सिङा गोरान बिलाइजों बुंफबनानै दङ' । लारि लारि नायनानै नुबाइदि जात्रासि बिफां दालाइफ्रा लावनानै बायदेमलाय - सिदेमलाय आरजाथारै नुबाय । गोजौआव नायब्ला नुनो मोनबाय सिजौ दालाइआ दालाइसे साहाथिं देमग्लायलांबाय । सानुबाय आं - मा खालामनाया गाहाम ? गोसोयाव थिरांथा लाबाय दुरुंजों खाखोब्लाबो मोजां जानाय नंलिया , दानस'नाय जासिगोन । 
 सानबाय अां - - सिगां हासिब थाखानायजों दाखोर सिबग्रोबाय । उनाव थानसालि खाथिनि न'आव सिखा गंसे लायनानै गामाखालि दालाइफोरखौ दान्नानै / हानानै सिखोन - साखोन खालायनो बादि बाथौ दरखं मोखाङाव सिखा दोन्नानै हान्थु खरायनानै बुंथिबाय आरो रायखबाय , बेनिफ्राय जात्रासि दालाइखौ स्लिम मोजाङै हाबाय । बेनिफ्राय गोजौयाव नायग्दावनानै सिजौ दालायाव हमनानै थ ' थ ' खेबनै दानबाय , दालाइआ गोलैबायबो । नाथाय सिगांनि सिखा खब जाखोना उननि खब जाखो दानब्ला आटा सिदेरनानै आंनि आगदा मेगन सेराव मेगन खनायाव नांबाय । बेनिफ्राय सिजौ दालायखौ साहा फार्से गाहरबाय । फारि फारि जाथ्रासि हानाय बिजौ दाखोरफोरखौ हासिबजों सिबनो गंब्ला जाथ्रासि बिफाङाव बेमा जे सोंनाया आंनि मोखाङाव ब्रेव नांगारबाय । गसंनानै आखाइ आखिजों आग्दानिफ्राय आखिथिं आखाय उल्थायनानै हुगारबाय । मोनथिनो मोनै मेगन खनायाव आथा नांनानै थानाया हुगारनायाव मेगनाव नांगोनखौ सानाखेमोन । उनाव बेनो मोनसे खर ' सानांगौ जानानै फैबाय । मेगनाव आथाया नांनानै सिगां सोम सोम मोनबाय ; सोम सोम मोन्नायलाय अां दैखराव थांनानै मेगन , आथिं - आखाय सुहैबाय । सुखांनायनि उनाव बारा बारा सोम सोम आरो मेगन मोज्लिदसो नुनो हमबाय । आं बुजिनो हायाखिसै आरो सानफ्लांबायसो – सिजौ आटा नांब्लालायनो मानसिनि मेगना बेरो । . . . बारानिफ्राय बारा सोम सोम साबोनो हमबाय , मेगना नुहां नुवाहां जानो हमबाय । थाल्ला गिख्रांबाय , मेगन गैयाब्ला संसाराव बोरै थांबावनो ? नयाव फैबाये अां सानै सानै । दैखराव खैनाफोरा दै खावगासिनो दङ' , बे सेरजों अां बाज्रेत - बाथेत आह् आह् होन्नानै गुंखु गंखु थाबायबोदां । आंखौ नुनानैगोन सोंबाय बियो - - मा जाखो ? फिनबाय अां - - माबा खैफोद जाबोबायलै अां ' बालें' ।