थिसंथायाव फैनायसैदि जाउलिया देवानान जिउ खोराङा सल'बाथानिल ' खौरां नङा । बेव जारिमिनारि जाथाय सिथाबना दं । जारिमिनारि जाथाय जाउलिया देवाननि बै रायखांनाय बिदिन्थि आरो मुस्रि बानेश्वर बसुमथारिनि गोजौआव रायखांनाय सल'नि बिथाखौ लाना " जाउलिया देवान " फावथाइखौ लिरनाय जादों । बेनि थाखाय मानाव गेदेर मुस्रि बानेश्वर बसुमथारि आरो मुस्रि रुपनाथ बसुमथारिनिसिम आंनि गोसो गोर्बोनि साबायख'र बाउबाय । फावथायनि बिथाआव " जोहोलाव जाउलिया देवाननि सल " नि गोहोम गोग्लैदोंब्लाबो सम आरो थासारि लाना माखासे गोदान आखु आरो जाथाय सोरजिनाय जादों । मानाव गेदेर मुस्रि मन'रन्जन लाहारि , मुस्रि सुरथ नार्जारि आरो मुस्रि बानेश्वर बसुमथारिआ " जाउलिया देवान " फावथाइनि सायाव गाव - गावनि रायफोरनाय लिरना बिजाब महरै साफायना दिहुन्नो थुलुंगा होदों । बिथांमोननि खाथिआव अां जेब्लाबो खर ' गंग्लायो आरो आंनि साबायख'र बाउयो । फावथाइखौ लिरस्लायनायनि गिलिर बिबानखौ रुजुनानै मुस्रिमा बाइस्रि हाज'वारी , बेश्वरी बसुमतारि , मुस्रि राजेश्वर ब्रह्म आरो सोमदोन ब्रह्मआ हाजासे मदद आरो हेफाजाब होबोदों । बेनि थाखाय बिसोरनो बइनोबो आंनि अन्नाय आरो हामब्लायथि जासिबाय । लोगोसे " जाउलिया देवान " फावथाइखौ सेबखांना थि समावनो हरनायनि थाखाय पाय'नियार प्रिन्टार्सनि बिगुमा मुस्रि नबीन औवारी आरो साफायसालिनि मावथिफोरनोबो आंनि गोर्बोनि साबायख'र होबाय । अनजालु कमल कुमार गयारिआ बिजाबनि बिखं म'हर आरो बेखेवसार ( illustration ) आखिना हरदों आरो आंजों लोगोसे फरायग्राफोरखौ हाजासे मदद आरो हेफाजाब होदों । बेनि थाखाय बिनिसिम अांनि गोर्बोनि अन्नाय आरो थुलुंगा होनाय जाबाय । जोबनायाव " जाउलिया देवान' आ बयनिबो अन्नाय आरो आजावनाय मोनगोन होन्ना मिजिं थिबाय । एसेनोसै । गोजोनथों । मंगलसिं हाज'वारि । खालार : 17 -2 -91 इं । बागानसालि : क'कराझार ।