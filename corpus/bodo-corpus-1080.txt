जागोन आरो थार बाथ्राखौ राइजो राजा , दोहोरोम सिबियारिआबो मिथिनो हागोन । मानोना सिगाङाव बुंबोनाय बाइदि नंगुबै बुहुमारि सैथो ( real universal truth ) , नि आरो फोथाइनायनि बिथा ( Basis of faith ) आ बाथौ दोहोरोमाव दं । बे दोहोरोमनि आसार , नेमखान्थि , बोसोन , दोहोरोम खान्थिआ सैथोनि सायाव सोनारनाय । बे दोहोरोम खान्थियाव दाफ्लावनाय , साफ्लावनाय आरो गुबुननि बांसावनाय , गोरोन्थि लामाजों थाबाइनाय , असैथो लामा लानाय , गुबुननि खहा खालामनायनि नोजोर आरो सानस्रिनि जाइगा गैया । बिदि खालामोब्ला बेनि बिजिरगिरि आफा बोराइ बाथौआनो । बेफोर नंगुबै बाथ्राखौ मिथिनो आरो हमदांनो हायोब्ला गुबुन गुबुन दालाइ - दासा बाथौ दोहोरोमारि गौथुम , गोदान गोदानै जोनोम जानैय गुरु , सोलोंसाया गुबै आरो गुदि बाथौ दोहोरोम आफादजोंनो दैसा - निजिरिआ लैथो - लैथोमाजों गोरोबहैनाय बाइदि गोरोबफिनगोन आरो गुबुन दोहोरोमाव बारस्लाइनायखौबो होबथानाय जागोन । 9 ) बाथौ दोहोरोमारि रंजासान फालिनायनि गोनांथि : - बैसागु , आमथिसुवा , खाथिगासा सावनाय , दमासि , खेराइ , गारजा , हामबाय होनायनि गेजेरजों बाथौ दोहोरोमारि रंजासान फालिनायनि राहा लायोब्ला अांगो बाथौ दोहोरोमनि फारसे दोहोरोम सिबियारिनि गोसो आरो नोजोर बोनो हायो आरो गुबुन दोहोरोमाव बारस्लाइनायखौबो होबथानाय जायो । बेनि अनगायैबो हाबा साराद' , बिसुखे - बिलोगो खानाय , साब्रिजानाय , बाइदि हाबा - हुखा बिमा - बिफा लिंनाय , बिबुंथि गुदियावबो बाथौ दोहोरोमारि आफादनि खान्थिजों खुंनाय जायोब्ला बेनि गोहोम गोग्लैयो आरो बाथौ सिबियारिनो राहा आरो सान्नायनि खराग होनजायो । बेवनो जों अराइबो नोजोर होनांगोनदि बेफोर बाइदि हाबाफारि लानायनि गेजेरजों जाहाथे दुलाराइ बाथौ दोहोरोमारि गौथुमनि महर -मोखाङा सोमखे आरो मोज्लेद जाया