आखुफ्रा मोनफा मोनफा फोथायनायजों दाजायो । बेयो धोरोम फोथायनाय जानो हागौ , बबेबा सान्थौनि सायाव फोथायनायबो जानो हागौ , राजखान्थि एबा रांखान्थि फोथायनायजोंबो जानो हागौ । थामहिनबा जों जाय समाव जेरैबायदि फोथायनाय लानानै थायो बिबायदिनो आखल - आखु दिन्थियो । सामाजिक न्यायफ्राबो बेबायदि फोथायनायखौ लानानैनो होजानाय एबा होजायै जाना थायो । सोमावसारनाय समफ्रावबो बिबायदिनो थासारिजों नारसिनजानानै मोनफा मोनफा फोथायनाय सोमजिनाय नुनो मोनो । बै फोथायनायजोंनो बै समनि आखल आखुखौबो नुनो मोनो आरो बिजिर खान्थियाबो बिब्दिनो जालांनाय नुनो मोनो । नुनो मोनो सोमावसारनाय फारिफोराबो जेब्ला बबेबा खुंथाइ खान्थिनि फारियाव आगान होयो ओब्लासो मोन्दांय़फैयो सामाजिक न्यायनि गोनांथिया फैयो जायखौ सोमावसारनाय समाव नायख्लेंबाय थायो । अब्लासो मोन्दांफैयो सामाजिक न्यायआ बेसे गुवार आरो गिदिर आयदा आरो बे गैयाब्ला समाजा माबायदि दिदोमथि गैयै जायो । बेबायदि समावसो बिजिर खान्थिनि गोनांथिनि मोन्दांथिया सुबुंनाव आबुङै फैयो । जायखि जेखि मावा , खामानिनि बिबाना जोंखौ मावनो नार्सिनो । बेनि उनाव बै बिबानजों सोमजिनाय नितिया सुबुंखौ मोनसे बिथोनजों खाना दोनो । बैबायदि बिबान आरो बिथोनाव थानाय सुबुंफ्रा बिजाउनखौ लानानै सानहरनो एबा मोन्दांसहरनो हाया जायो । जेब्ला बिजाउना गिलुबालु जायो अब्लासो न्याय खान्थिनि गोनांथि नुजाफैफिनो । नाथाय जेराव बिजाउनखौ सानहरखानाय जायो बेव न्याय खान्थियाबो एफा एनैब्लाबो गोख्रों जाबोयो । बेखौनो आथिखालनि गोदान रावाव दुरदर्शि एबा भिजन होन्नानैबो बुङो ।