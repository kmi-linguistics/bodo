सिबियारि फोरोंनाय जायो । लोगोसे खेराइ , गारजा , माराइ , फुथलि हाबा , दमासि , बैसागु , खाथ्रिगासा , आमथिसुवा , गोथार बाथौ सान , गोथार मंगलबार खुंनायनि गेजेरजों हारिमु जौगानायाव गोबां मदद होनाय जाबोदों । खेराइयाव दामनाय देनाय बाहायनाय सिफुं , जथाफ्रा , बर'हारिमु मुलुगनि गोजों नेर्सोन । खाम , सिफुं , जथा दामनो सेरजा दामनो रोंनायाबो गोजौ आरिमु ( आर्ट ) होनना गनायथि मोनबोदों । बुंनो थाङोब्ला बेफोर दामनाय - देनाय आइदायाव गोसो होग्रा रिंगुदामसाया थोरैनो बर ' हारिमु सोदोमस्रिखौ रैखा खालामबोदों आरो जौगा होदों । खेराइआव दौदिनिनि बाखो बाखो मोसानायनिफ्राय बर'नि बागुरुमम्बा मोसानाय , माइगायनाय , गराय दाब्रायनाय , मोसाखावरि मोसानाय , बारदैसिखला मोसानाय , सिखिरि सिख्ला मोसानाय बाइदि मोसानायनिफ्राय जोनोम जादों । बर ' मेथाइ मुलुगाव सोमावसारनाय लाबोग्रा नीलेश्वर ब्रह्मआ बुंलांनाय गोनां रावखौ गोसोखांनो हायो । बिथाङ बुंदोंमोन– " बर'नि खेराइ मोसानायनिफ्रायनो क्लासिकेल देंखो दानानै बर ' मेथाइखौ जौगाहोनो हायो । गुबुन रावनि देंखोनि सोलाव लाना जों बर ' मेथाइ , मोसानाय , दामनाय देनाय ( Music ) खौ जौगाहोनो हाया । गुबुननि दाहार लाजोबोब्लो बर'नि गुबैथिया गोमाजोबनो हागौ । " 
इं 1952 माइथायाव दानाय ' अनसाइ आफाद'नि गेजेरजों बेनिखायनो नीलेश्वर ब्रह्म , समर ब्रह्म चौधुरी , प्रसेनजित ब्रह्म , श'भाराम ब्रह्म मोनहा खेराइ एबा बाथौनि सायाव सोनारनानै बर'नि मेथाइ , मोसानाय , दामनाय - देनायनि सायाव गोथौयै बिजिरना आरो सं दानना गोजाम आरो गोदान देंखो गोरोबहोना " बिफाङाव बानानै " ऐ " आगै बिबोनां गदाइ आगै मोनबारि बिबारि . . . हनै सानजाहा सोरां बोगौ " – बायदि मेथाइनि गेजेरजों बर ' समाजनि गेजेराव मोनसे सोमावसारनाय लाबोनो हादोंमोन । इं 1956 माइथायाव सतीस चन्द्र बसुमतारी आरो जयनारायण बसुमतारी दैदेन्नायाव आफ्लागाव " बाथौ खेराइ आफाद " मुंनि हारिमु आफाद दानानै गोदान दिल्लीआव बर ' हारिमु आफाद दिन्थिहैनाय जायो आरो इं 1957 माइथायाव पद्माश्री मदाराम ब्रह्म आरो अस्थात ( संगीत नाटक एकाडेमी बान्था मोनगिरि ) , कामीनि कुमार नार्जारीनि फोरोंनायाव बर ' हारिमु आफादआ बर ' सुबुं मोसानाय बागुरुम्बा मोसानायनि सेथि बान्था मोनो । लोगो लोगो नेसनेल , इन्टरनेसनेल , आसाम , खोरां बिलाइफ्राव गिदिर गिंदिर हांखो आरो खर'सा आइदा लाना फोसावजायो । बागुरुम्बा मोसानाया नेसनेल फक डेन्स एबा हारिमुआरि सुबुं मोसानाय महरै गनायथि मोन्नो हायो । इं 1995 माइथायाव हाइद्राबादाव बादायलायनाय हारिमायारि सुबुं मोसानाय बादायलायनायाव बर'नि " बागुरुम्बा " मोसानाया सेथि बान्था मोननो हादोंमोन आरो रासियानि मस्क'आव दिन्थिहैनायनि खाबु मोन्दोमोन । नाथाय आसाम सरकारनि गोहैलो आरो खै सानायजों माखासे आंखालनि थाखाय बर'नि बागुरुम्बा ( दुहानै ) मोसानाय , हारिमु आफादआ मस्क'आव बर'हारिमु दिन्थिहैनायनि खाबु मोनालासे गुबुन गुबुन असमीया बिहु नृत्यआसो सायख'जानानै दैथाय हरजायो । बागुरुम्बा , बैराथी मोसानाय , बारदै सिख्ला मोसानायफ्रा मोसानाय , हाबा जानाय एबा बाथौ दोहोरोमजों सोमोन्दो थानाय मोसानायनिफ्रायनो सोमजिनाय । 
 नख'रारि गाहाम दानायाव बाथौ दोहोरोमनि गोहोमः– बाथौ दोहोरोम सिबियारिनि नख'राव सानजा सिथ्ला खनायाव फांसे सिजौ बिफांखौ बेंखनना बाथौ दुमनाय थायो । बेजों लोगोसे इसिं , अखं खफ्रा मुंनि खथाथाम थानाय न ' लुनाय जायो । इसिंआव माइनाव बिन्दो थायो जेराव जायखि जाया मानसिया सेन्देल फैथा गान्ना हाबनो मोना , जायनो