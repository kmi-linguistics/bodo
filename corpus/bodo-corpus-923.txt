थगायफेरनाय , फोलानाय , फोथायखेबस ' खालामनाय होत्राय बेफोर बिनियाव गैया । बेबादि आखल आखुखौ नुनाने मिथि मोन्नानैनो खन्थाइगिरिया बिखौ जोबोद गोसो मोदोमै मोजां मोनो । गुबुन फारसेथिं खन्थाइगिरिआ जीउ थै मोदोम गोनां सासे सिख्लाजों गुलि गुलि ( थै मोदोम गोनां सासे आखलै आखुयै मोजां सिख्ला ) मोजां मोनलायनायावबो नेवसिजादोंमोन । बिखौ नागारनानै गुबुन हौवाजों खारफालांजादों । नाथाय बै सिख्लाया फिन थगायजादों बै सेंग्राजों । राहा गैयैनि खन्थाइगिरिनि खाथियाव लाजिनाय गैयाजासे फिन फैफिन्नानै आरज गाबफैफिनदों । जायनि थाखाय खन्थाइगिरिया मुलुगनि मानसिफोरजों मुगै जादों , बायदि बायदि खोनासंथावै बाथ्राजों सोंखारि जादों । खन्थाइगिरिनि बादिब्ला बेफोराव दं गांफ्लानाय , थगायनाय , नासयनाय आरो फोजोबस्रांनाय । नाथाय खन्थायगिरिआ मुसुखानि गोरबोआव जीउ दानो हानाय गोहो नुदों जायखौ मुलुगासो फोजोबो । बिनि मथैब्ला मुलुगनि गासैबो मुवाफोरानो नंखायजोब । जोबनायाव खन्थाइगिरिया गासै बाथ्राखौ मिथिजोबखांनायनि उनाव मुसुखा एबा Art नि गोरबोआवसो नागिरबायदों । महरगिरिया महर होयो । - बेखौ खन्थाइगिरिया मोजाङैनो मिथिगौ । बिनि थाखाय मुसुखाया Flesh of the Flesh and Bone of the Bone । थारैनो मुसुखाया मोनसे गोथार सोरजि । जोबोर दुखु जाल्ला नाजाथाबनायनि गेजेरजोंसो बेखौ मोन्नो हायो । बेनि बेसेन्थिखौ गासै सुबुङानो मिथिजोबा , साफा सानैयाल ' मिथिगौ , बै साफा सानैनि गेजेराव खन्थाइगिरियाबो सासे । गोजौआव सावरायबोनायनिफ्राय हमनो हायोदि जीउ सैनाय खन्थाइआ दोंसे आबुं द्रामातिक मन'लग । बेवहाय खन्थायगिरिनि खोनासंग्राया मुसुखा तामहिनबा मुसुखा सैनाय / अनजालि । जीउआव अां खेबसेल ' थगायजायो सैनाय , आरो मिथिगौ नों अां सोरखौ फोथायो ? जाय अांखौ थगायफेराखै खेबसेबो गोरोन्थियावबो बेनिखायनो अां नोंखौनो मोजां मोनो फोथायथारो । ( आंनि थैनाय सैनाय ) बिथां नारजारिनि आरो दोंसे खन्थाइनि सायाव नोजोर होनो लानाय जाबाय । खन्थाइनि गुबुन मुङा जाबाय आंनि थैनाय सैनाय । बे द्रामातिक मन'लग खन्थाइ । बिथां खन्थाइगिरिया खन्थाइ बिजाबनि रायफोरंनायाव एरैबायदि बुंदों - सारहाबो जीउआव बे बादि दुखु गोनां जाथाय जादोंनामा ? नङा , जाथाया जादोंमोन आंनि आंगो बिसुखे खनेथाइगिरि मुस्रि रनजित कुमार बरगयारिनि । नाथाय बे खन्थाइनि गोदान सैनायनि कल्प दृष्टि आरो द्रामातिक मन'लग Technique बाहायनाया आंनि । अां बे खन्थाइआव Robert Browning आ My last Duchess आव बाहायनाय आदबखौ बाहायनो नाजादों । थारैनो बे दोंसे खन्थाइया आबुं द्रामातिक मन'लग खन्थाइ । खन्थाइनि जागाय जेननायनिफ्राइ जोबनायसिम मनलगनि सानस्रिया बेरखांजोबदों । जानांगौ खन्थाइगिरिया जोबोद नाजाथाबनानै बे खन्थाइखौ बर' थुनलाइयाव सोरजिफैदों । इंराजि खन्थाइगिरि Robert Browning नि मन'लग खन्थाइनि दोंनैसो खोन्दो दैखांना लानाय जाबाय