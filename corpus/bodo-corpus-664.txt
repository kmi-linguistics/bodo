गिबि सारियावमोन । बेनि उनाव नैथि जावरिखांनाय फेदोंमोन लेखा फरायनानै माहारि जावरिखांनाय लाबोनो नाजाग्रा बर'साफोरनि गेजेरनिफ्राय लाइसि दिहुननाया । बर् ' बिजों थिसननायनि सिगां थामहिनबा 1963 सिम बर'आव एबा बर ' रावजों सोमोन्दो गोनां सम सम दिहुननाय नोजोराव गोग्लैयो । फारियै बैफोर लाइसिआ जादों - बिबार ( 1924 ) , जेन्थ'खा ( 1926 ) , बर'सा बिथ'राइ ( 1933 ) , अलंबार ( 1938 ) , नायक ( 194244 ) , लिरथुम बिलाइ ( 1950 ) , दिमासा ( 1952 ) , कसारि एबा दि बर ' ( 1953 ) आरो अखाफोर ( 1953 ) । 
 बर'आव दाबो आबुं खौरां बिलाइ दिहुनजायाखै । बर'नि खौरां बिलाइफोरा थुनलायारि आयदानि गुमुरखौनो लानानै दिहुनजागासिनो दं । आथिखालाव सानसेयारि खौरां बिलाइ होननानै दिहुनजाबाय थानाय बड'सा आरो इंखंनि बांसिन फोसावजानाय आयदाफोरा थुनलायारि बिथिंनि लिरबिदांजोंनो आबुं जानायखौ नुनो मोनो । जोबनायाव बर्'फोरनि गेजेराव दासिमबो हारिखौ फोजाखांनाय आरो सांग्रांथि खालामनाय थासारियानो जोबनो थाङाखेै । समाजखान्थि , सोलोंथाइ लानाय , धोरोम , राजखान्थि आरो रांखान्थि जेरावबो साग्रांथि होनांगौ दं होननानै मोनदांजागासिनो दं । बे बादिनो बर ' बिजोंखौ लानानै , बर ' राव आरो थुनलाइखौ हमथानांगौवाबो दुखुनांथावयै सिन्था गोनां थासारियावनो दं । नैजि जौथाइनि गिबि बाहागोनिफ्राय आथिखालाव 170 बोसोरानो जाबाय । बर'फोरा बे रोखोमसे हालोदजोंनो सिगांबोबाय थानांगौ जानाया । आथिखालाव बर'नि लाइसि आरो खौरां बिलाइफोरा बे सानस्रियावनो जोनोम जागासिनो दं । बे नोजोराव बर ' राव आरो थुनलाइनि जाखारनाय आरो जौगाखांनायाव बर ' लाइसि आरो खौरां बिलाइफोरा समनि माइल खुन्थिया हिसाबै गसंनानै दंबोयो । बर'नि लाइसि आरो खौरां बिलाफोरा अराय जोरसार महरै दावगाबोनो हायाखै , अदेबानि , गुबुन गुबुन समाव गुबुन गुबुन जायगायाव ओंखारनाय बैफोर लाइसिफोरा बर ' माहारिनि राव आरो थुनलाइनि जेवारि /आलरिबादि जोंसारनानै दं ।