बर ' हारिमुनि गोनांथि - आयदायाव गमामा दा दसे बर' हारिमुनि गोनांथिआ गोबां दङना गैया होन्ना बुङोबा बुंनांगोन गोबांङैनो दङ होननानै । नाथाय दा दसे माखासे हारिमुआ गोमालांबायखौनो होननांगोन । बे गोमालांनाय हारिमुफोरखौनो बुरखांफिननो गोनां जाना फैदों बुहुमाव हारिखौ सिनायथि होनायनि लामायाव । नाथाय बा हारिमुआ माखौ बुंडो बेखौ गुदियावनो मिथिना लाग्रोनो हानांगोन । मिथिना लाग्रोनो रोङाबा खुगायावल ' हारिमु होन्ना गाबज्रिबाय थाबा जेबो जाया । हारिमुनि सुंद ' बेखेवथिआनो जाबाय - हारिनि मुङानो हारिमु । थामहिनबा हारि आरो मुं - हारिमु । मानोना हारि मोनसेनि मुङ हारिमुनि सायाव सोनारो । गेबेङै बेखेवओबा बुंनो हायो दि मोनसे हारि हा हारिमु दंखायो । बिनिखायनो हारिमु गैयाबानो मोनसे हारिजानो हाया । भुमनि बिखायाव जेसेबां हारि दङ एसेबां हारि हानो बे हारिमुआ दंजोबो । नाथाय गोबां गेदेर गेदेर हारिआ हारिमुखौ सिबिनाय , अनसायनाय , फेहेरनाय फार्से गोख्रों राहा लानायावसो जौगादोें , मुंदांखा जाबोदों । हारिमुखौ मुगैबोनाय हारिफ्रा जौगानो हानायनिफ्राय जानगाराव थाबो नांदों , गुबुनजोें मुगैजाफिन जादों । गमा मायै हारिमुखौ लानानै बर ' हारिआ बेसेबां सांग्रां साग्रिद एबा गेजेन जादों , बेखौनो बेयाव एसे बाबो बिजिरनाय जाबाय । 
 बर'हारिहाबो हारिमु दङ । नाथाय बे हारिमुआ गोदोनिरिफ्राय दासिम मा हालोतआव दङ आरो बियो उनजोलैनि थाखाय मा बाइदि गोहोम खोलैगोन बेखौ थब्लङै बेयाव फोरमायजोबनो हानायाबो गोब्राब जागोन । बेफोर बर' सुबुं समाजनि दैदेनगिरिफोरनि गोख्रोंथिनि सायाव सोनारो । बर' हारिमुआ बेसे बेसेन बह्रामोन बेखौ दानि मुगानि गोख्रों मेलेमजिबि , सानसुमै , जारिमिनगिरि , थुनलाय सिबियारिफ्रासो मिथिना नायनो हासिगोन एबा बिजिरना नायनो गोनां जानानै दङ । बांसिन बाथ्रायानो जाबाय बे मुगानि बर ' समाजाव मा मा नुदों बेखौसो फोरमायनो नोजोर होनाय जादों । जों नुनो मोन्दों गोबां बर ' हारिमुनि गेजेराव माखासेया दङ , माखासेया गैला । लासै लासै गोमालां जोबनो हमबाय समनि फाखनाव । सोलोंथाय गोरों बर'फोरनि अनजिमाया बांनाय लोगो लोगो हारिमुआबो बांलांनांसिगौमोन ।