 [ भुटान हाजो सारि । हाजोनि नामदानियाव स्राय - स्राय दैसा बोहैलांदों । दैसा सेरनि फोथाराव जाउलिया आरो सानै सान्थ्रिआ दाहाल थुंग्रि लाना दानथेलायदों । जाउलिया साफा साफा फेजेनो आरो उनाव सानैबो लोगोनांना दावहा होबाआवो । बे खेबावबो बिसोर सानैआ जेनो । ] सोदोरसिं : जों जेनबाय जाउलिया । [ दाहाल थुंग्रिखौ सामलायो । ] नों देरहाबाय । दान्दिसे जिरायदिनि । जावजें : साबगौ जिरायदो । [ हाफावआव साथामबो जिरायो । बे समाव खाथिनि हाग्रामाआव मोसा गाबनाय खोनानो मोनो । फोथाराव गोदाव सोराव गांसो जानाय मोसौ , बोरमाफोरा मोसा सोगोमनायाव खारद्लाजोबो आरो गाबस्राबो । जाउलिया मोनहा साथामबो गिसां - गसां नायहरो मोसा गाबनाय फार्से । जाउलियाआ गसंना नायहरो आरो बुङो ] जावजें : बबावबा मोसा गाबदों । नायहर हनै फोथारनि मोसौ बोरमा खारद्लाजोब्बाय । हाग्रानि दाअमा - दाअसाफोराबो बिरफुंजोब्बाय आरो दावराव जाखांबाय । [ बे समावनो सासे लावखार हां थोनो थोनो खारबोना बुंफैयो । ] लावखार : [ हां थेपुं थेपुं ] मोसालै , मोसा । ओरैनो फैथारगौ । फाख्रा सिख्रा बेसेबा गेदेरथार । दाखालिबो जोंनि मोसौ दामब्रा मासे अरना लांखांबाय । सानफ्रोमबो मासे नङा मासे लांनानै जाहैयो । एखनबा बोरमा , एखनबा मोसौ । जावजें : साबगौ । नोंसोर बेवनो थाथ' । अां नायनि । [ गोख्रै ओंखारलाङो ] सादो रसिं : जावलिया । दाथां जाउलिया । मोसाया बेथिंनो फैथारगौनो । रुपसिं : जाउलिया ! खैफोत जानो हागौ । दाथां जाउलिया ! सि : थांथारमार बाय । [ बिसोर सानैबो बाइह्राथिं उसाव बादाव नायहरबाय थायो । एसे गोजानाव मोसानि ममायनाय खोनानो मोनो । ] सादोरसिं : नै दानथारमारबाय जाउलियाआ ।