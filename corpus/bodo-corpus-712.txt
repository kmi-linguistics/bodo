नेम - खन्थियाबो बिदिनो दाजानाय जायो । मिथिंगानि गिख्रांथाव गोहो , सोरबो सोरजिसुलानि , आबुंथि लाखिनानै , सान , अखाफोर गिदिंनाय , फोजोबस्रांनाय गोहो – बारहुंखा , बांग्रिं , दै बाना आरो बेमार - आजारनिफ्राय बारग'नो थाखाय सुबुंआ दोहोरोम सिबिबोदों । फिफां - लाइफां दैमा - दैसा , हाजो - दन्दर जाइफोरखौ गोहोगोरा सानदो , जाइफोरखौ मोन्दांनो गोब्राब मोन्दों बिसोरखौनो सोरबा गोहो गोरा सोरजिगिरि सान्नानै , सोरजिगिरिनि मददगिरि सान्नानै मोदाय - दावदाय सिबिबोदों । बे सिबिनाय नेमा मोनसे आब्रुथिनि गेजेरजों फैदों । बे बादियैनो दोहोरोम खान्थियाबो समाजाव हाबफैयो । बेखायनो समाजनि आब्रुथि लाखिनायानो मोनसे रावयै दोहोरोमबो होनना बुंजायो । गिबियाव बिदिनो मोनसे सुबा एबा गामि , ओनसोलनि ज ' रायजो जानाय सुबुंआ गामिनि एबा ओनसोलनि गेजेराव सासे मानिजाथाव सुबुंखौ गामबोरा ( गामिनि गोरा ) फाथिनानै राइजो जायोमोन । बिसोरो मोनसे दोहोरोमखौनो फोथायनायमोन , सिबिनायमोन । 
 सुबुंनि गेजेराव गिनाय दं । बे गिनाया फैदों जिउनिफ्राय । जिउ - जिबिफ्रा थैजानो गियो । सुबुंफ्रा थैगोनखौ मोनथिखागौ । उजिब्ला थैखागोन । थेवबो गियो थैनायखौ । बे थैनो गिनायनिफ्रायनो फैदों - फुजिनाय , अबं सिबिनाय आरो बेनिफ्रायनो फैदों - दोहोरोम । गासैबो दोहोरोमनि गुदि संब्ला बेखौनो नुनो मोनगोन । गोहोगोरा मिथिंगा , बेनि गेजेराव दं – गेदेर उन्दै फिफां - लाइफां , जिउ - जिराद , दैमा - दैसा , हाजो - हाला ; लोगोसे फैयो गिथाव - बाथाव बांग्रिं , बारहुंखा , सार'न्थाइ आरो जायो गिख्रंथाव गिख्रंथाव जाथाइ । बेखौ नुनानै सुबुंनि गेजेराव सोमखिनाय फैयो आरो सानो सोरबा गोहोगोरा मोदाया बेखौ सोरजिदों । बे सोरजिसुला , गोहोगोनां मोदायखौनो सुबुङा गुबुन गुबुन रावयै गावज्रिनो हमो । बेनो जादों – गड , आल्ला , भगबान , कृष्ण , राम , ईश्वर , परमपिता , ब्रह्मा , महेश्वर आरो आथिकालावथ ' बिसोर दालाइ - दासा सानथ्र हाला । बर'फ्रा बे गोहोगोरा सोरजिगिरिखौनो " बोराइ बाथौ " होन्नानै फुजिबोदों मोनथिस ' हायि मुगानिफ्रायनो । सिजौ गुदियाव थानसालि फाथिनानै थुलसि - जात्रासि गायनानै आरो 18 ( जिडाइन ) फाथालिखौ बान्दोबा बानजों बाथौ दुमनानै माब्लानिफ्राय बर'फ्रा फुजिजेनबोग्रोखो जारिमिना मख'रोङा । बबेखानि दासिमबो सिबिगासिनो दं । सालामे होनाय ( फोथारनाय ) , गारजा होनाय , खेरायनाय हाबाफ्रा खम - बाराब्लाबो सलिनानै दं । नाथाय बिदि फुजिनायनि ओंथिखौ बेखेवनानै होनो गोब्राब । बेखायनो गुबुनफ्रा बर'खौ जर फुजा खालामग्रा होन्नानै बुङो । दोहोरोमनि फारसिं फोथायथि लाबोनोब्ला बाथौ दोहोरोमनि हेंथायै बुंनाय एबा बेखौ फुजिनानै जेबो मुलाम्फा गैया होनग्राफोरनि गोसोखौ फोजोननो हानाय बेखेवथि होनानै दिन्थिनांगोन । गोसोखौ जै खालामनो हायाब्ला फोथायनाय लाबोनांगौया गोब्राब । बे बिथिङाव जोंहा गोबां मावनो गोनां हाबा दं । 
 दोहोरोमनि रिजायथि : जोंनि बाथौ दोहोरोम सिबिसुला माखासे सोद्रोमाफ्रा गुबुन गुबुन दोहोरोमाव बारस्लाय लांगासिनो दं । बेनि जाहोना गोबां । बर'निफ्राय खृष्टियानाव थांनायखौ दोनथ'ब्लाबो हिन्दुनि दालायदासा सिबिनाय दोहोरोमाव बारगासिनो दंसै । गावनि दोहोरोमाव गाव लुबैनाय गोसोनि खराख मोनैयावनो जाथों एबा गुबुननि बमब्राइनायानो जाथों जोंनि गोसोफ्रा गोदान आरो गोजोंनि फारसिं खारगासिनो दं । जोंनि गेजेराव दोहोरोमनि बेखेवथि गैयै , बिगियानखौ सोनारनानै दोहोरोम सिबिनायाव आब्रुथि गैयै आरो दोहोरोम बिजाब गैयि ( दंब्लाबो थोजासे नङा ) फोसावनाय गैयिबादि जाहोननि थाखाय बारस्लाय लांनाया गिदिर बाथ्रा नङा । नाथाय मोनसे साननो गोनां बाथ्राया जाबाय गाव दोहोरोमखौ मुगैनानै थांनाय सिगां - मुगैजाथाव आसारखौ सोदांनानै लानाया गाहाम । 
 थैजों लोब्बा गोनां मोनसे माहारिनि साननाय -हनाय जानाय -लोंनाय , दोहोरोम फोथायनाय आरो सिबिनाय आखु , नेम -खान्थिफ्रा एफा एनै गोरोबो