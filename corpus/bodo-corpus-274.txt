माखासे बर ' सेंग्राफोरखौबो गावथारनाय बाथ्राखौ थेंफाख्रिया मोनथि मोनखादोंमोन । थेंफाख्रिया सान्दों - जानो हागौ बिमायखौबो बिब्दिनो बुथारखोमादों । थेंफाख्रिया ओरैनो बारा रायज्लायैजों आरो बिमाय थैनायनिफ्राय थेंफाख्रिया बांसिनसो रायज्लायै जादों । बोदोर जानानै बेरेकआव थांना बिमाय थैनायनि बाथ्राखौ मेक्लिनसननाव सोंनो आंखारलांनायखौ नुनानै बिबौ त्रिभुबनआ सोमोनांदोंमोन । नाथाय हरखाब मेक्लिनसन साहाबजों गराय दाब्राय लांनायखौ नुनानै बिबौ त्रिभुबना सानफ्लांदोंमोन - - दानो बिमायनि थैनायखौ बावबाय नामा ? मेक्लिनसनआ आजिरा लानानै सुयज फारसे थांनायनि सिगाङावनो खर'गंग्लायनानै बिमाय थैनायनि बाथ्राखौ सोंदोंमोन - - - 'मेक्लिनसन साहाब अां अांनि बिमायनि गुलि गावजानानै थैनायनि दुखुखौ बावगारनो हायाखै नों थांनायनि सिगां आंनो बुंलां . . . सोर गावथारनाय ? ' नाथाय थांनायनि सिगां मेक्लिनसन साहाबा फोरमायलाङाखैमोन । गाव गाहामै सोफे फिनब्लासो खिनथाफैसिगोन होननानै गराय दाब्राय लांदोंमोन । सिगांनि बादि क्रकआव गोरलैयै थांनो हालियामोन । हालामनि बारहावाया बारा मोजां नयैलाय क्रकआव थाङोबोला गोबां फाइखि लानानै थांनो गोनां जानायमोन । गासै सा जिबै फाइखि फोरजों लोगोसे नाकेन क्लाकआ क्रकआव थांबोला थांफानायमोन । सानसेखालि थेंफाख्रिया नाकेन क्लाकजों लोगोसे क्रकआव थांनायाव भला कसारिनि न'आव क्रकनि थाखैनो गासै लाइ - लथर , सि - जोम , थिनानै दोननाय रांनि हासुं , मिरौ - जिरौ । गोजांनायखौ होखारनो थाखाय गाननाय - जोमनाय सिजोमफोरखौ क्रकनि नामाव हरनो गोनां जानायाव नुजानाय दुखुनां सासे गथ'नि हालोदखौ नुनानै थावरिनो हायैयाव थेंफाख्रिया थाइसु बिफांनि मासिनिफ्राय सुथि गोमानानै जल्दब गोग्लै गु लायदोंमो । थेंफाख्रिया जेरैबादि गोहोबोलो दङमोन , बिब्दिनो बिहा अननायबो दङमोन । जायनि जोहोनाव बिबौ त्रिभुबनआ थेंफाख्रिखौ