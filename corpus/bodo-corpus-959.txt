बाथौ दोहोराम : - बर ' हारिनि आंगो आरो गुदि दोहोरोमा जादों " बाथौ दोहोराम " । बे मुलुगाव बर ' हारि महरै राइजो जाबोनाय बुब्लिनिफ्रायनो बाथौ दोहोरोमखौ बर'फोरा फुजिबोदों होन्नानै मिथिनो रुगुं दं । नाथाय बाथौ दोहोरोमनि जोनोम बैसोखौ रावबो थियै बुंनो हाया एबा नागिरना मोना । अब्लाबो , बाथौ दोहोरोमखौ बुहुमनि मादावनो गोजामसिन दोहोरोम होन्नानै सानथौगिरिफोरा बुंबोदों । बाथौ दोहोरोमनि सोमोन्दै रोखा बिजिरथि होनांगौआ जोबोद गोब्राब । अब्लाबो , बाथौ दोहोरोमनि बा - थाथौ ( Five Primitive Truth ) आरो बा - सानथौ ( Five Philosophy ) नि गुमुरखौ बिजिरनो लानाय जादों । दोहोरोम आरो सानथौ ( दर्शन ) बे मोननैबो गावजों - गाव जोबोद गोथौ सोमोन्दो गोनां आयदा । थोरैनो मोनसेखौ नागारनानै गुबुन मोनसेखौ सानखांनो गोब्राब । बेनिखायनो , मुंदांखा सानथौगिरि स्वामी अभेदानन्दआ बुंदों एंरै– " सानथौ ( Philosophy ) आ बारसे बिबार आरो दोहोरोमा ( Religion ) बिनि फिथाय । " दोहोरोमनि आसार खान्थि , समाज खान्थि , नेम - खान्थि आरो ब'बेबा मोनसे आध्यात्मिक सानस्रि ( Spiritual Thought ) एबा फोथायनायनि मोगथां महर मोन्नाय गोथौ सानथौ ( Deep Philosophy ) एबा मोनदांथियानो जादों दोहोरोम ( Religion ) आध्यात्मिक सानस्रिनि गेजेरजों बाथौ दोहोरोम गाइसननायनि जाय सानथौ बिनो बर'फोरनि दोहोरोम , आसारखान्थि , समाज - खान्थि , नेम - खान्थिनि गेजेराव अरायबो सोलिबोनाय । बेनिखायनो , " बाथौ " आ बर ' हारिनि ज'थायैनो एबा रोखोमसेयैनो दोहोरोम ( Religion ) आरो सानथौ ( Philosophy ) । " बाथौ " आ बर' रावनि मोनसे ज'थाय सोदोब । बियो ' बा' आरो ' थौ ' सोदोब मोननैनि दाजाबथाय । 'बा ' नि ओंथिया मोनबा ( Five ) आरो थौ नि ओंथिया गोथौ ( Deep ) एबा गुवार ( Wide ) । बा+सान+गोथौ>बासानगोथौ>बा सानथौ>बाथौ ( पन्स गभिर एबा पन्स दर्शन ) , जाइखौ इंराजियाव बुङो " Five Deep philosophy of Bathou " बे बा सानथौ एबा बाथौनि थार गुमुरा जाबाय - हा ( The Earth ) , दै ( The Water ) सान ( The Sun ) बार ( The Wind ) आरो अख्रां ( The Sky ) बे मोनबा अरायथा गोहो ( Constance Energy ) नि गेजेराव नुवाथारि आफा इसोरा जेब्लाबो गोरोबनानै थायो । सोरजिनि बे मोनबा गुदि गोहोनि अनगायै मोनबो जिब - जिबि जेरै - मानसि - दुमसि , जिउ - जुनाद , एम्फौ - एनला , दावमा - दावसा , बिफां - लाइफां बाइदिफोरा दानदिसेबो थांनानै थानो हाया । बेनिखायनो , बे बा गुदि गोहो ( Supreme Energy ) नि सोरजिगिरिखौ सानखांनानै लानो रोंनायनिफ्राय सोरजिनि बयनिख्रुइबो देरसिन बा सानथौनि ( Five Philosophy ) । 