स्क'लारसिप मोनै , बर ' फरायबिजाब दिहुन्नायनि थाखाय सरकारि अनसुंथाइ मोनै , बर ' फरायसालियाव फोरोंगिरि थिसनै , बर ' फरायसालिफोरखौ सरकारि खालामै बायदि बिदिन्थियानो सरकारनि बिमा बाथुलनि जोथोननि आखुखौ रोखा फोरमायो । 
 5 . गोरोन्थिजों बुंफबनाय फराय बिजाबनि जेंना : बर ' बिजोंनि सोलोंथाइनि गाहाइ जेंनाफोरनि गेजेराव गिबियानो जाबाय फरायबिजाबनि सोदोब , बानान बायदि आ गोरोन्थिजों बुंफबनाय जायनि थाखाय फरायसाफ्रा बुजिनायाव गोबां गोनो गोथो जानाङो । 
 6 . लोब्बा बिजाब ( Reference Book ) नि अांखाल : बर ' बिजोंनि सोलोंथायाव लोब्बा बिजाबनि अांखालाबो गोबां खैफोदाव खोखलैयो । जायनि थाखाय फरायसाफ्रा नांगौ बायदि गियान बुथुमनानै सोलोंथाइ लानायाव जेंना जायो । 
 7 . फोरोंगिरिनि जेना : फोरोंगिरिनि जेंनायाबो बर ' बिजों जोनोमजोंनो फैफानाय जेना । फरायसालियाव नांगौबादि फोरोंगिरि गैयिनि जाउनाव बर ' बिजोंनि फरायसाफ्रा गोब्राब खैफोदाव गोगलै सोनाङो आरो बे जेंनाया आथिखालावबो सोलिगासिनो दं । बिगियान , सानखान्थि , इंराजि बायदियाव गोगो फोरोंगिरिनि अांखालाव बर ' बिजोंनि फरायसाफ्रा आनजादाव बांसिन फेल जानायखौ नुनो मोनो । 
 बर ' बिजोंनि जेंनाफोरखौ गाजौवाव बुंफोरबोनाय बायदियै सं दान्नो नाजानाय जादों । आथिखालनि बर ' बिजों सोलोंथाइनि जेंनाफोरखौ सुस्रांनायनि थाखाय नाजानाया समनि बिथोन आरो बेनि थाखाय माखासे राहा लामाखौ सावरायनाया गोनांथार होन्नानै अां सानो । 
 1 . बर ' बिजों सोलोंथायासो बर ' राव थुनलाइखौ फोथांगोन , फेहेरगोन , बर ' राव थाब्लासो बर ' हारि थागोन । बे सान्स्रिया बर'नाव थाथारनांगोन अब्लासो जायखि जाया थासारियावनो बर ' बिजोंनि फार्से गंग्लायनाया थागोन । 
 2 . थोजासे फरायबिजाब दिहुनथारनांगोन आरो बेनि थाखाय बर ' थुनलाइ आफादा मोगथां राहा लानांगोन । गुण गोनां लिरबिदांफोरखौ सुजुनानै फरायबिजाव महरै थाबैनो दिहुन्नायनि हाबा मावनांगौनि गोनांथि दं । 
3 . गोजौ फरायसालि , फरायसालिमा आरो मुलुग सोलोंसालिनि फरायसाफ्रा मोगा - मोगि जानाय बिजाबनि जेंनाखौ सुस्रांनो थाबैनो हाबा मावनांगोन । आथिखालाव गुबुन रावनि लिरबिदांखौ बर ' रावाव दानस्लायनाय एबा बर'रावनि गुण गोनां लिरबिदां सोस'न्नाय बायदि हाबाखौ मावनाया समनि बिथोन । 
4 . बर ' बिजोंनि फारसे फोथायनाय आरो मानिनाय लाबोनो थाखाय आथिखालाव बिटिसि सरकारनि गेजेरजों राहा लानाय । जायखिजाया सरकारि साख्रिआव बर ' बिजोंनि बिजाथिखौ सिगां जायगा होनाय बायदि राहाखौ लायोब्ला बर ' बिजोंनि फार्से फोथायनाय आरो गनायनाया फैगोन । बेनि थाखाय गोख्रों सरकारि पलिसिनि गोनांथि दंथारो । 
5 . बिजाब सेबखांनाय , बिजाबखौ थि समाव रान्नाय हाबाया आसाम सरकारनि बिबानब्लाबो मोगथां थासारियाव बर ' बिजोंखौ थिक खालामनोब्ला आथिखाल बिटिसि सरकारा गासै बर ' फराय बिजाब दिहुन्नाय आरो रान्नाय हाबानि थाखाय मोखथांआरि राहा लानांगौनि गोनांथि दं । 
6 . बर ' बिजों सोलोंथाइनि थासारिखौ गोगो खालामनोब्ला आसाम सरकारनि सिङाव बे बिजोंखौ आलादायै जोथोन लानो थाखाय Separate Directorate खुलिनांगौनि गोनांथि दं । बर ' बिजोंजों सोमोन्दो थानाय गासैबो जेंना फारियै - बिजाब सेबखांनाय , मावख'आरि बिफानारिफोरखौ सामब्लायनाय हाबाखौ आब्रुथि गोनाङै सुस्रांनायनि लामाया गोर्ले जागोन । 7 . बर ' बिजोंनि curriculum –आ आथिखालाव आसामनि सोलोंथाइ बिफाननि पलिसिजों खारफानांगौ जायो । जाउनाव असमीया बिजोंनि curriculumनि गोहोमा बांसिन थानायलाय बर ' बिजोंनि फरायसाफ्रा गोनो गोथो -आव गोग्लैनो गोनां जायो ।