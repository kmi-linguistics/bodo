आलादा । गियाननि बाथ्रायाव दं सोलोंथाइजों लोगोसे थार सैथो , धोरोम , ईसोर फोथायनाय , मानसिनि नांगौ गासै गुनफोर , जेरै - अन्नाय , मोजां मोन्नाय , हेफाजाब होनाय , सहायनाय , मानिनाय , गंग्लायनाय , जिउ आरो जिउमानि सायाव फोथायनाय , लोगोसे मुलुकनि गासै जिब - जुनार , बिफां - लाइफां , मुवा - बेसाद , नुनो मोन्नाय मोनै , मोन्दांनाय - मोनदाङै गासै बेनि सायाव फोथायनायनि गेजेरजों जौसिन देरसिन गोहोखौ मोनहैनो नाजानायनि सान्थौखौनो बुंनो हागौ । सोलोंथायाव नों बेफोरखौ मोनजोबाबो जानो हागौ । जायनि थखाय सोलोंथाइ मोन्नाय गासै सुबुंखौ गियानि होन्ना बुंनो हाया । नाथाय बे बाथ्राखौ गोसोआव लानांगोनदि गियानखौ मोनहैनायनि मोनसे लामाया जाबाय सोलोंथाइ । सोलोंथाइनि गेजेरजों गियाननि जौसिन थिखिनिआव गाखोहैनो हायो , जेब्ला बिनि गोसोआव आध्यात्मिक सानस्रिआ थाफायो । जायहा सोलोंथाइ गैया , बिजाब फरायनायनि हुदा गैया , बियो गियानखौ मोननो हाया । बेनिखायनो सेमुवल जनसांना बाथ्रा बुंदों , – " बिजाब फरायनायखौ मोजां मोनो रोङाब्ला नों माब्लाबाबो गियानि जानो हाया । " बे बाथ्राया अराय सैथोदि बेयो बिगियानानो जाथों , समाजनि हाबा मावनायानो जाथों , लिरगिरिनि हाबायानो जाथों , धोरोमनि हाबायानो जाथों , आबाद मावनायानो जाथों , हादर खुंनाय एबा राजनैथिक दैदेनगिरियानो जाथों , बेफोर हाबायाव देरहासार जानो थाखाय ? गियाननि गोनांथि दं । गियान गैयाब्ला जेरावबो देरहासार जानो हाया । बेनिखायनो गियानि जानो थाखाय जों जेब्लायबो फरायनायखौ मोजां मोननो रोनांगौ । गमामा मानसिया मानसिबायदि जानो एबा मानसिखौ मानसिबायदि खालामनांगौआ गोरलै नङा । बुंनो थाङोब्ला मुलुकआव बेनिख्रुइ देरसिन हाबायानो गैया । आथिकालाव जोंनि समाजआव लाइमोनफोरनि सोलोंथाइयाव जौगासारनो हायै जाहोनफोरखौ जोबोद गोथौवै सावराइयो बायदि नोजोरजों नायबिजिरो । एखनब्ला जों ओरैबायदि सावरायनाय जायो जेन ' जों गासैखौबो मिथिजोबगौ । जोंनि बे सावरायनाय बाथ्राफ्रादि थारजोब बे नङा , आरो गासैबो थार नंजोबा बेखौबो अां बुंनो सानाखै । बेनि गेजेरावबो आथिकालाव जोंनि समाजआव सावरायजायै , फालिजायै आरो मावजायै कर्मनि बाथ्राखौ सावरायनो नाजानाय जादों , जायनि आंखाला जोंनि लाइमोनफोरनि सोलोंथाइ आरो गियाननि जौगासारनायाव खहा खालामबोदों । 
 सोलोंथाइनि ओंथिया जोबोद गुवार , बेनिख्रुइ गुवारसिन गियाननि बाथ्राया । जोनोमनि उनावनो सासे गथआ सोलोंथाइजों मोगामोगि जायो । मेगन बेखेवजेननायनिफ्रायनो लानानै खोमाजों खोनासंनाय , मोदोम , आथिं आखाय सोमावनाय आरो बिमानि आहार सोबनायाबो मोनसे रोखोमनि सोलोंथाइ । बे बाथ्राखौ मिथिनाया जोबोर गोनांथारदि बिमा - बिफायानो गथनि गिबि फोरोगिरि आरो नखरानो गुदि फरायसालि । जोनोमनि उनाव सासे गथ'अा राव रायज्लायनो सोलोङो बिमा - बिफानिफ्राय । हाया हाया थाबायनो सोलोङो बिमा - बिफानि आखायाव हमथानानै । सान्नाय - हनाय , मोन्दानाय , फाव - फेसन , आखल - आखु , मानिनाय , गंग्लायनाय , हाबा मावनाय , मोसानाय - मुसुरनाय , मेथाय खन्नाय , उन्दै - गेदेर गासै सोमोन्दोआरि गुदि गियानफोरा गेवलांसारो नखरावनो । नखरानो फिसासिन समाज । बेनि आबहावायावनो गथफ्रा