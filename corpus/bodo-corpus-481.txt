बिथांमोननि नोजोराव नुवाथारि गोहोनि मोनसे महर । 
 ( घ ) दौरि आरो दौदिनी : - दौरि आरो दौदिनीया बाथौ धोरोमनि मोनसे एंगार हायै बाहागो । दौरि आरो दौदिनीया मोदाय सिबिनाय गोनां बिबान थानायखाय बिसोर सानैबो गोथार हौवा आरो हिन्जाव जानांगोन । मानोना दौदिनीया गोथार हिन्जाव महरै ध्याननि गेजेरजों गावनि मोदोमाव मोदायनि गोहोखौ मानखो होनानै दानि गोदोनि इयुननि बाथ्राखौ फोरमायनो हायो । दौदिनि आरो दौरिआ सिउब्राय आरो सिउब्रुइ नि गोथार सुबुं थान्दै महरै नुजाथि फैनाय । 
 ( ङ ) बाथौनि गिबि बा सोरजिः - बर'कछारीफोरा गोदोनिफ्रायनो बाथौनि गिबि मोनबा सोरजिखौ नुवाथारि गोहोगोनां - हा , दै , बार , सान आरो अख्रां बे मोनबाखौ सान्नानै लाबोनाय जादों । बे मोनबा सोरजिनि गुदियावनो नुवाथारि गोहो सिथाबनानै थानाय गुदि सुबुंफोरनि गेजेराव फोथायनाय दङ । बिसोरनि साबा नुवाथारि गोहोनि बिगोमाया जादों - ( 1 ) हा - मोदाय ( 2 ) बार - मोदाय ( 3 ) दै मोदाय ( 4 ) सान मोदाय आरो ( 5 ) अख्रां मोदाय । बेदिनो बाथौ होन्नानै बुङोब्ला बेयाव मोनबा गोथौ सान्थौ हाबनानै थायो । अदेबानि बाथौ बोराइजों सोरजिजानाय गासै मुवायावनो गोथौ सान्थौ हाबनानै थायो । बेनिखायननो बाथौजों सोरजिजानाय नुवाथारि गोहो गोनाङावनो मोनबा ओंथि हाबनानै थायो । मानसिनि गियान इन्द्रीय ( Sense Organ ) आबो मोनबा जेरै - मेगन , खोमा , गन्थं , बिगुर आरो सालाइ । बेदिनो बाथौ धोरोमनि गिबि मन्त्र आरो रावआबो मोनबा जेरै - ओम , हिं , ख्लिं , फोत , से आरो गोथार बिफाङाबो मोनबा जेरै - थुलुनसि , जाथ्रासि , खासि हाग्रा , दुब्रि हाग्रा आरो बेल बिलाइ । बेदिनो अबंनि थान्दै बाथौ बोराइजों सोरजिजानाय गोबां बेसादफोरानो बुहुमाव जायगा लानानै दङ । गोजौआव मखबोनाय बर' कछारीफोरनि धोरोमारी आसार - खान्थिफोरा गुबैयै बर ' हारिमुजों गोथौ सोमोन्दो गोनां । अदेबानि बाथौ धोरोमाव बेरखांनाय गासैबो समाजारि आब्रुथि गोनां नेम खान्थिफोरा हाबनानै दङ । बेनिखायनो समाजखौ फोसाबलांनायाव बाथौ धोरोमाव होलांनाय माखासे बोसोनफोरा बर'फोरनि इयुन जोलैया गोगो लामाजों दावगालांनायाव मदद खालामो । बे बादिनो धोरोमा मोनसे समाज एबा हारिखौ फोसाबलांनायाव मैखोम बाहागो लायो ।