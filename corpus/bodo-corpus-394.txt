संसार जानायाव गसंथानो गोब्राब जायो । बेनो सुबुंनो फोरोंनाय बाथौ सानथौ । सिफुंनि गुदुंबाजों सुबुं देहानि खुगा , गन्थं , खोमा , खिग्रा आरो हासुग्रा अंग ( organs ) फोरखौ फोरमायदों । देहानि बेफोर अंगआ गाहामै हाबा मावनांगौ अब्लासो सुबुङा आबुं जायो । बेफोरनि मोनसे अंगआ हाबा मावयै जाब्लानो सुबुं देहाया नोरजिया आरो उदायै जायो । संसाराव थांनानै थाब्लाबो सुखु गैयै आरो हाबा मावनो हायै जायो । अब्ला दोहोरोमाव फालिनो हायै जायो । फोरोनां ओंथिया जाबाय - देहाखौ आबुं लाखिनांगौब्ला जानाय - लोंनाय आरो मावनाय - दांनायाव नोजोर लाखिनानै मोजाङै सोलिनांगौ जाहाथे देहानि आगोमा अंगफ्रा नोरजिया जाया अब्लासो थांनानै थानायनि खुसिखौ मोन्दांनो मोनो । बाथौ बान्दोबाजों दोरसि , जोनोम जुलि थांनानै थानाय आरो रुंसार जानाय सम खोन्दोफोरखौ फोरमायदों । बे सम खोन्दोफोरा बेसे गोनां । मोनफ्रोमबो सम खोन्दोजों बिबान ( Responsibility ) सिथाबनानै दङ । दोरसि समाव बिमानि देहानि सायाव नोजोर लाखिनानै जोथोन लानाय जायाब्ला देहा लोरबां जायो अब्ला मोदोम सारिनाय समाव दुखु मोनो । आरो सारिनाय गथआबो बेंगुरा जानोबो हागौ । अब्ला बिमा बिफाया सुखु गैयै जायो लोगोसे बेंगुर गथआ गावनि जीउखांनो हायै जानानै समाजखौ बानजायनो हायै जायो । 
 गथफोरखौ जोनोमनि उनाव मोजाङै जोथोन लानानै फोरोंनानै गोरों गोरा , गियान , आखोल - आखु गोनां खालामनो नाजानांगौ । जेब्ला गोरोंगोरा जेरैबो आखाफाखा जायो अब्ला जुलि होनाय जायो आरो बियो गावनि संसारखौ मोजाङै सामब्लाइलांनो हायो । 
 जुलिनि उनाव नखर संसारखौ ग्रें ग्रें खालामनानै समाज आरो सुबुंखौ बानजायनांगौ । सैथो दोहोरोमनि मालाजों रावनिबो इनाय खालामाजासे जिउखांनांगौ । बिब्दिनो मोनसे समाव बोराइ बुरि जानानै लोमजा साजा रुंसारि जालाङो । थांना थानाय समाव सैथो दोहोरोमनि लामाजों जीउ दैदेनलांनाय सैथो गोथार सिया फोन मोनो आरो आफा बोराइ बाथौनि बोर सारस्रिनायाव सिजौजों गोरोब हैयो आरो गोजोननि बिगुमा जायो । बेनो बान्दोबा बाथौनि फोरोंनाय । 
 आसारबाया जाबाय - जोनोम दै सारनाय , हाबा , गोथै गारनाय आरो बान्द्रा आसार । सुबुं माहारिनि गेजेराव बेफोर आसारफोरखौ बयनावबो मानिनाय नुयो । नाथाय मानिनाय खान्थिफ्रा जुदा जुदा । बेफोर आसार फालिनाय खान्थिफ्रा दोहोरोमजों लोब्बा गोनां । बाथौ एबा बर'फोरा जोनोम जानायनि लोगो लोगो खुनाव सोनानै लाङो । 
 जेरै - " नै गथ ' नोंबा गोदो मामोन ? 
 बांगाल ना जंगालमोन ? मेपालना 
 गंगारमोन ? दे फिसा नों दिनै
 बर'नि नखराव उजिफैबाय , दिनैनिफ्राय
 बर ' फिसा जायो । " 
 लोगोसे उथुमाइ हानाय , फबनाइनिबो खान्थि दङ । बेनि उनाव बाथौआव मान लानाय आरो खालाइ जि सुनायनि खान्थि दङ । 
 दै सारनाय आसार मोदोम सारिनाय समाव जायफोरा मदद होदों बिसोरजों लोगोसे गामिनि बोराइ - बुरिफोरखौ लेंनानै दिन खालार लानानै मान होनाइ खान्थि दङ । बेव लेंहरनाय सुबुंफोरखौ बेदरजों ओखाम जाहोनाय जायो । नुजाफैनाय सुबुंफोरा जाखां - लोंखां गोदान गथनो जिउ गोलाव आरो लोमबोर - सोमबोर गैयाजासे गाहामै थांनानै थानाइनि बोर सारस्रिलाङो । बेनो दै सारनाय आसार । 