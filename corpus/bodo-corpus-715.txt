दोहोरोम होन्नानै रावबो अरथाबनानै थाया । गोदोगोदायनिफ्राय सोलिबोनाय नेम - खान्थि , आसार - बिसारखौ सोदांनायनि गेजेरजों आरो बाथौनि गुमुर आरो ओंथिखौ बेखेवनानै होनो हायाब्ला गाव - हारिनि गेजेराव सिबिनाय गोसोखौ बोबोनो हायाब्ला बाथौ दोहोरोमखौ मुलुकनां खालामनांगौआ गोबाव सम लागोन । 
 माहारिनि फारसिं सांग्रांथि लाखिनाय : आथिखाल बुहुमाव गासैबो माहारिफ्रा सांग्रां जानो हमबाय । राजखान्थि , रांखान्थि , समाजखान्थि , राव , दोहोरोम जेरावबो सांग्रांसै । मोनसे माहारिया बोरै थांनो , बोरै सिनायथि लाखिनो , रांखान्थि , राजखान्थियाव बोरै देरहासार जानो बयबो सांग्रांसै । बेनि गेजेराव दोहोरोमनि गोहोमा बांसिन हाबा मावो । सुबुंनि गोसोखौ जै खालामनो हानाय बिजोंयानो जादों दोहोरोम । बेखायनो सुबुंखो खौसेथियाव लाबोनोब्ला दोहोरोमनि तत्यखौ मोजाङैनो बेखेवनानै सुबिंनि गेजेराव मोनसे गोगोम फोथायनाय लाबोनांगोन । दोहोरोमनि गेजेरजों जों गावनि सिनायथिखौ लाखिनो हानाय गियानखौ होनांगोन । साफ्रोमबो बर ' फोलेरनि बागै मोनथिनो साननांगोन । जों माबोरै गावखौ सिनायथि होनो ? माजों ? आथिखाल समाव माहारि सिनायथि लाखिनांगौया जोबोर गोब्राब बुंफोरलु जानानै फैदों । बावैसो आसामाव नुजानाय असमिया फोलेरनि सिनायथिनि बुंफोरलु ( सुत्र ) होनो हायै बादि बर'नि बुब्लियावबो इयुनाव जानो हागौ ? मोनसे माहारिखौ होनाय बुब्लियाव मोनथाम बिथिङाव नोजोर होना गोनां जायो । बे जाबाय राव , हारिमु आरो दोहोरोम । बे मोनथामनि गेजेराव लोब्बाथि दं । बबेखानि सम मुगानि थासारि लानानै एफा एनै सोलाइ - सोल ' जाब्लाबो गुदिथिनि फुंखाया अराय थायो । आथिखाल बर'नि गेजेराव नोजोर होयोब्ला राव आव बिदान्थे गैया । हारिमुवा गुबुन दोहोरोमनि ( बर' ) समाजाव एफा एनै सोलायो , दोहोरोमनि फोथायनाय आरो सिबिनाया जुदा जायो । नाथाय मोजाङै नायनो थाङोब्ला बे मोनथामनि गेजेरजोंनो बर ' माहारिनि महर मुस्रिखौ रोखायै बेरखांनाय नुनो मोनो । मोनसे बाथ्राखौ खैखायैब्लाबो सोंजायो । जों माबादि थांनानै थानो लुबैदों ? बर ' हिसाबै ? ना सुबुं हिसाबै ? जोंं सुबुं हिसाबै थांनानै थानोब्ला सुबुं लैथोयाव गोजोमनानै सुबुंनि हाबा मावलांब्लानो जायो । अब्ला बेयाव बर'खौ लानानै बारा खर ' सानांगौ गैया । बर'नि राव , हारिमु आरो दोहोरोनि फारसिं सानांगौ जानानै फैया । सुबुं सुबुं । बेयाव हारि माहारिनि थांनाय थैनायखौ गोबां सान्नांगौ जाया । बबेखानि " आं बर ' फिसा , बर'नि राव , हारिमु आरो दोहोरोमखौ आं सिबिगोन , बेनि जोरनाय , जोबनाय आरो सोलिनायनि बिबाना आंनो जानांगोन " होन्नानै सानग्राफ्रा थारैनो जाय जेरावखि थायामानो गावखौनो बर ' हिसाबै सिनायथि लाखिनो नाजागोन । सासे मुसलिम गथ'आ गोनांआनो जाथों एबा निखाउरियानो जाथों गावनि दोहोरोम इसलामखौ नागारनाय नङा । जोंनि गेजेराव बिदि सान्नाय गोसोखौ लाबोनो हायोब्ला जोंनि गेजेराव दोहोरोमाव खौसेथि फैगोन होन्नानै आशा खालामनो हायो । आरो अब्लासो बुहुमनि गुबुन गुबुनाव थानाय बर'फोरनि गेजेरजों बाथौ दोहोरोमखौ मुलुगाव गोसारहोनो हागोन होंन्नानै साननो हायो । फोसावनायः गोजौआव माखासे हिन्दु दोहोरोमनि फोथायनाय आरो जिउ बुलि होनायनि बागै सावरायबोनाय जादों । जोंनि गेजेराव बाथौनि बुलि होनायखौ मुगैनानै गुबुन हिन्दु दोहोरोमाव बारस्लाय लांदों - - बिथांमोनखौ दोहोरोमनि ओंथिखौ बुजायनानै होनांगोन । गोरों गोरा बांसिनखौनो बारस्लाय लांनाय नुनो मोनो । नाथाय बिथांमोननो मोनसे जायगा होनांगोन - जेराव ज ' सावरायनो सुजुग मोनो । गोदोनिफ्राय गोरोन्थि गोनां आसारजों फुजिबोनाय हुदाखौ सोदांनो हायो । सानसुमै गोरों गोराफ्रा गामिनि जामबा - जामबिनि गेजेराव थांनानै दोहोरोमनि बेखेवथि आरो गुमुरखौ बेखेवनानै होनांगोन । गोदोनि आखुयै फुजिबोनाय जेरै गथ ' गथायफ्रा फुजायाव बाहागो लानो मोनैखौ बुजायनायनि गेजेरजों गथ'फोरनो आबुं सिबिनो खाबु होनांगोन । बाथौनि सायाव बेखेवनाय फिसा गिदिर गोबां बिजाब लिरनांगोन । बर ' रावयैल'