गथ'आ फरायनायखौ लामा ससेयावनो नागारनोबो हागौ । देहायारि आरो मेलेमारि बैसो गोरलैनि थाखाय गथ'आ गाव गाज्रि लामाजों आगान सुरलांनायखौ मिबथिस्लाबाबो जानो हागौ । बे जेंनाया बयबो समाजाव जाफ्लेनाय जाथाय । बेनिखायनो बेखौ खौसेयै होबथानाया फिथाय गोनांसिन जायो । बैसो गोर्लैयाव लेबार हाबा मावनाय आरो जुलि जानाया जोंनि समाजनि गुबुन मोनसे गाहाय जेंना । बिबदि जायोब्ला समाजाव लेखा रोङैनि हाबा बाङो , गथ'नि देहाया गेरेबलाङो , गथ'नि जोनोमनि मोन्थाय , 'सोलोंथाय लानाय'बेयो नस्थ जायो आरो गथ'नि इयुना खोमसि जानोबो हागौ । बेफोर जेंनाखौ होबथानो सरकारा गोबां आइनबो दाबाय नाथाय बेखौ मावफुंनाया गोरोबलायैनि गेजेरावबो खौसेथि । गोजौआव मख'बोनाय जेंनाफोरा बयनिबो समाजाव जाफ्लेनाय जेना । बेफोरखौ फोसाबनो समाजनि एबा समाजारि आफादनि दैदेनगिरिफोरा गोहो गोरायै हाबा मावनो हायो । सासे दैदेनगिरिया गावनि समाज एबा दोलोनिल ' दैदेनगिरि जानो हाया । बियो मुङावल ' गावनि दोलोनि एबा हारि समाजनिल ' दैदेनगिरि जानानै हाबा मावनायाव बयनिबो दोलो एबा हारि समाजफोरनि मोजांनि थाखाय अनसुला आरो गोसो गुवार आखल आखुनि दैदेनगिरि जायोब्लासो समाजाव गोजोन , रैखाथि आरो जौगाथाय फैगोन । सासे दैदेनगिरिया आइननि बिगुमा आरो समाज फोसाबगिरि । समाजाव माबाफोर जेंना सोमजियोब्ला नुजाथियोब्ला बेखौ फोसाबनो दैदेनगिरिनि खाथियाव बयबो आर'ज गाबहैयो । दानि मुगायाव थौले गोसोजों एबा गावनि मुलाम्फानि थाखायल ' थांखि लानानै ( Selfishness ) गावखौ फसंथानो एबा गावनि हारि समाजखौल ' फोसाबनो नाजानायाव गुबुन हारि समाजनि जेंनाया सुस्रांजायाब्ला बेयाव माथो समाज मोजां हाबा मावदों साननो हायो ? महात्मा गान्धीनि सानथौ " Non - violence " , " Brotherhood " , " We - feeling' , " Belief in God " बेफोरखौ गोसोआव लालायनानै बयबो खौसेयै समाजारि हेंथानि गाज्रि गोहोखौ ( Evil power ) फोजोबस्रांनो समाय लालायनांगोन । सुबुंनि जिउआ बेसेन गोसा आरो थांनानै थासान्दियाव गावनि , समाजनि , इयुन जोलैनि मोजां हाबा मावनायानो जिउनि गुबै थांखि ।