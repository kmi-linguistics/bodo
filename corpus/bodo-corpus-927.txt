बर ' थुनलाइनि जारिमिनआव इसान मोसाहारिआनो ( 1915 - 1940 ) साबसिन रमान्टिक खन्थाइगिरि । अलंबार मुगानि ( 1938 - 1952 ) जागायजेननायावनो बिथाङा बर खन्थाइआव रमान्टिक सानस्रिनि गोदान दाहार लाबोनानै होफैदोंमोन । गोबां जिउनि 25 बोसोर जिउनि बुब्लिनि गेजेराव इंराजि थुनलाइनि मुदांखा खन्थाइगिरिफोर जेरै - वर्डस्वर्थ , किट्स , सेली , कलेरिज , बाइरन मोन बादिया । 19 जौथायाव इउरुपनि थुनलाइआव रमान्टि खन्थाइखौ इंलेण्डआव जेरैबादि बयजोंबो मोजां मोनजानाय खालामदोंमोन बिब्दिनो मुसाहारि बिथाङा बर ' खन्थाइआव रमान्टिक सानस्रिखौ बयनिबो सिगांआव साबसिनै सिनायथि खालामना होफैदोंमोन । बिथांनि खन्थाइफोराव बेरखांनाय सानबोलावरि आगेन बुंफबनाय , गोमोहाबनाय , मोगथां मुलुगनि मोनब्रै सिमानि हरै थानाय आरो मोनहासवै मुलुगआव दावबायनाय , गोसो थोनाय आरो मेथाइ आखुनि रमान्टिक आखुफोरा फरायगिरिफोरनि गोसोखौ बोगथाबनानै थुनलाइनि बिदै लुफावना होनो हादोंमोन । बिनिखायनो , दिनैबो बर ' रमान्टिक खन्थाइगिरिफोरनि गेजेराव इसान मोसाहारिनि मुङा मख'जाथावसिन । बर ' थुनलाइआव रमान्टिक खन्थाइनि दाहारआ बिबार अलंबार मुगानिफ्रायनो दङ आरो आथिखालसिमबो खन्थाइगिरिफोरनि आखायाव उजिगासिनो । अदेबानि , मुसाहारिनि सिगांबो रुपनाथ ब्रह्म , मदाराम ब्रह्म , प्रमद चन्द्र ब्रह्म , कालिकुमार लाहारि मोनबादि खन्थाइगिरिफोराबो रमान्टिक सानस्रिनि खन्थाइ लिरलांदों । बै समाव बिथांमोन थोंजोङै नङाब्लाबो खेंस्लायै सोनाबारि थुनलाइनि गोहोम मोननानै रमान्टिक थुनलाइ सोरजिनायनि थुलुंगा मोनदोंमोन । असमिया , बांला खन्थाइ फरायनायनि गेजेरजों रमान्टिक साननाय हनाया बिथांमोननि लिरनायाव जायगा मोनो । बिथांमोननि मादाव अब्लाबो इसान मसाहारिआ रमान्टिक खन्थाइगिरि महरै साबसिन होननानै गनायजाबोदों । आथिखालसिमबो बिथांजों रुजुजाथव खन्थाइगिरि बर ' थुनलाइआव मोननो गोब्राब । बिथाङादि , गुबुन रोखोमनि सासे रमान्टिक खन्थाइगिरि बे बाथ्राखौ बर'नि गागि लिरगिरि आरो बिजिरगिरिफोरानो गनायनानै लादों । बिथांनि सोरजिनि सायाव लिरलांनाय सानैसो बर' , थुनलाइनि गागि लिरगिरि आरो सावरायगिरिनि फोरमायथिखौ गाहायाव मखनो लानाय जाबाय । सावरायगिरि मनरन्जन लाहरि बिथाङा गाव लिरनाय बिजाब बर ' थुनलाइनि जारिमिन ( O . L . Publication , 1999 ) इसान मोसाहारिखौ एंरै होननानै फोरमायदों - अलंबार मुगानि देरसिन रमान्टिक खन्थाइगिरि इसान मोसाहारिआ जाखिनि खन्थाइ सोरजिलांदों गासैबो गोजौ मानदान्दानि । बिनि खन्थाइफ्रा सनानि माला आरो फामि मुङै