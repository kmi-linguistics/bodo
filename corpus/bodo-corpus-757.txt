नाथाय एसेबां गोथौ सानस्रि थानाय बाथौ दोहोरोमा दिनै मिरौ जिरौ जानो लामा लादों । बे लामा लानायनि फारिया दिनैनि नङा । बुंनो थाङोब्ला डिमापुर नोगोराव राइजो खुंबोनाय राजा महाराजाफोरनि दिननिफ्रायनो जाबोदों । राजा कृष्णचन्द्र आरो गबिन्द ( इरागदाउ ) मोनहा हिन्दु दोहोरोम नाजावनायनि उननिफ्रायनो राइजोनि दोहोरोमाबो बाथौनि सोलाय हिन्दु दोहोरोमाव सोलायै । ओजों फारसेथिं क'च फोलेरनि महाराजा नरनारायाण आबो गावनि आंगो दोहोरोमखौ नागारनानै श्रीमन्त शंकरदेबनि गोहोमाव गोग्लैनानै एकशरण बैष्णब दोहोरोमखौ नाजावनो गोनां जायो । नरनारायाणआ आहमफोरजों दावहा नांनो थांनायाव सिमांआव बाथौ बोराइआ नुजाथिनानै बुंनाय खौराङा " दरंग राद बंशावली " बिजाबाव रोखा रोखायै लिरनाय दङ' । ( Assamese Script ) । 
 राजा - महाराजा आरो गोरों गोराफोरनि बिबुं होनायाव जाम्बा जाम्बि आरो नौनारिफोरा आन्दायहारा जानो गोनां जायो । जाउनाव मोजोमसे जाना गुरु अजाफोरनि गेजेरावल ' बेयो थांना थाबोयो । बे खाबुआवनो हिन्दु आरो गुबुन गुबुन दोहोरोमनि सैतान सुबुंफोरा बर'फोरनि दोहोरोमखौ भुत प्रेत - मोदाइ दावदाइ फुजिग्रा दोहोरोम होन्नानै बुंनो सोलो मोनो । जाउनाव गोबां बर'फोरानो गुबुन दोहोरोमाव बारस्लायनो हमो । 
 रंजाथाव खौराङा बेनोदि – बेनि गेजेरावबो माखासे सानसुमै मेंनो रोङै दोहोरोम सिबिसुलाफोरनि नाजानायाव बाथौ दोहोरोमखौ फोसाबनो , फेहेरनो आरो . . . गोसोखांजाथाव गुरुफोरा जादों– भबेन फोरोंगिरि ( सर्गीयारी ) , उपेन बसुमतारी , बिहुराम बर' , धुपाराम बसुमतारी आरो उत्तम चन्द्र खेरकाटारी । 1992 इं मायथाइनि 16 मे खालाराव दुलाराय बुहुमनि गोरों गोराफोरनि नाजानायाव जोनोम मोन्नाय " दुलाराय बाथौ दोहोरोमारी गौथुम " आ बिथांमोननि नाजानाय आरो मावलांनायनिनो फिथाइ होनजायो । मोनसे दोहोरोमखौ फोथांनो , फेहेरनो आरो फोसावनो जुनै जाय बेसादनि गोनांथि दङ ' बेयो दा बर'फोरनि गेजेराव जानानै फैबाय । बे आफादनि गेजेरजोंनो जों जोनि बाथौ दोहोरोमनि बिथाखौ गोजोरै गायसनग्रोनांगोन । 
 दोहोरोमनि मुङाव " ओंखामनि आलि , बेदरनि आखाइ , जौनि फुख्रि " बे बाथ्रा भावखौ हुखोमोरनो नाजानांगोन । मानोना दोहोरोम होन्नानै बुङोब्ला बेयाव सैथो , शिब आरो समाइना थाथारनांगोन । संस्कृतनि " सत्तः रजः तमः " सोदोबनि ओंथिया बर'नि बै बाथ्रा भावखौ बुजायाखै । गोथौयै बिजिरनो रोङैयावसो जों बेखौ बाहायदों । 
 बाथौ दोहोरोमखौ मुलुगनां दोहोरोम खालामनो थांनायाव जों बेफोर बाथ्राखौ गोथौयै बिजिरनो रोनांगोन । बे बेलायाव दानि जाखांबोनाय सेंग्रा - सिख्ला , बोराइ - बेन्थ'गासैबो ज'खौसेयै नाजायोब्ला बे हाबाखौ मावफुंन हाथारगोन । 
 मोनसे हारिखौ दोहोरोमआसो खौसेयाव लाखिनो हायो । दोहोरोमखौ लानानै सेरला - फेरला जायोब्ला बे हारिया माब्लाबाबो दावगालांनो हानाय नङा । बेनिखायनो फैदो बयबो जों बाथौनि गुमुरखौ सं दान्नानै बे दोहोरोमखौ जोंनि असे दोहोरोम होन्नानै बरायदिनि आरो बेखौ मुलुगनां दोहोरोम खालामनो साखा - फारा जादिनि । 
 दानागार दानागार आइफोर आफाफोर
 नंसर गावनिखौ दागानार । 
 दाथां मालायनाय नंसर