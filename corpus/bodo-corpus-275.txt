गोबां बाथ्रा बुंनानै बुरखायनो गोनां जादोंमोन । आरो बै बान्दा गथ'नि थैनाय खौरांखौ मेक्लिनसनआनो थेंफाख्रिनो खिनथादों । खौरांखौ मोननानै थेंफाख्रिया जोबोद दुखुमोनदोंमोन । रानि भाग्यश्वरिया मेक्लिनसननि सिगाङाव थेंफाख्रिखौ जोबोद बाखनायनानै बुंदोंमोन - - ' थेंफाख्रिया जोंनि राज्योनि गोग्गानायखौ बांहोदों । जोंनि सोरगिदिं फोसावजादों थेंफाख्रिनि सल' । जायफोर जायगायाव नोंथांमोना फोरजानिफ्राय खाजोना दैखांनो हायाखैमोन , थेंफाख्रिनि हेफाजाबाव बै हाबाखौ नोथांमोना मावफुदों । रानिनि फिसाज्लाया उन्दैखाय रानिया हालामनि खाजोना खांनाय हाबाखौ ब्रिटिसनि आखायाव होथ'दोंमोन । बेनिखायनो मेक्लिनसन साहाबाबो बुंनो गोनां जादोंमोन - 'जों नुदों ! नोंगौ नोंगौ जों नुदों . . . थेंफाख्रि नोंनो फोरमान नों सिथ्लायाव गसंब्लानो रावबो जेबो बुङा । थारैनो थेंफाख्रिया सासे जाफुसार तहसिलदार महरै मुंदांखा जानाया गवालपारा सिमबो गोसारहैदोंमोन । गवालपारायाव बिबैनियाव थांनाय समावनो थेंफाख्रिया खर्गेस्वर सुत्रधरखौ बिबौ त्रिभुबननि हेफाजाबै सिनायदोंमोन । खर्गेस्वर सुत्रधरआ सासे फावखुंगुर । बिनि फावदिन्थिबाय थानाय समावनो ब्रिटेनि फाइखिया फैनानै बिखो सासे बिग्रायारि सोद्रोमा साननानै सिलाय गावफुफैदोंमोन । थारैनो सुत्रधरआ हारि अनफावरि बियो थेंफाख्रिजों बेरेकनिफ्राय रामचन्द्रखौ खारखोमाहोनानै लांनायनि राहा लामाखौसो रायज्लायनो फैदोंमोन । नाथाय त्रिभुबन बाहादुरनि गोसोआव गिनाय फैखांदोंमोन । जाउनाव हार्दि साहाबा थेंफाख्रिनो होलांनाय ' सनद ' आरो गरायखौ बिबौ त्रिभुबनआ बेरेकआव थांनानै नाकेन क्लाकनो गथायना हैदोंमोन । मेक्लिनसननि गरायखौ गावथारनाय आरो थेंफाख्रिखो हराव लोगो हमफैनायनि दायाव राजखुंगुर रामचन्द्रखौ ब्रेटिनिया फासिहोनायखौ नायनानै खरगेस्वर सुत्रधरआ थामथिम खालामनाय मोनसे हानजों गावनि मोदाइजोवा होनाय थामानि थुंग्रिखौ लानानै आगान सुरनो हमनायावनो