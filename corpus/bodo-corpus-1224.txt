देवबारि : नाथाय मानो जेबो जाया आइ ? सिखिरि : ओरैनो । देवबारि : मिथिगौ सिखिरि , नों नोम्फानि सायाव रागा जोंदों । नोम्फानि आखलाव दुखु मोन्दों । नोम्फाया सासे अन्थाय बिखा मानसि आइ । नोम्फाया बिब्दिखायनो जों दिनै आलाइ - सिलाइ जानांबाय । न ' बां गारना हाजो जायगा जोबथेसालिआव थाफैनांबाय । सिखिरि : आइयै ? देवबारि : अांनि बाथ्राखौनो सान्ना नाया मानो आइ सिखिरि ? अां बेरामाव गोग्लैना थानाया दिनैसिम ज'खायसे बोसोर बारलांबाय । थाबायनो हायै लिंग्रिं जालांबाय । थेवबो नोमफाहा आंखौ नायनो सम गैया , सोलाबा । बिनो नांगौ राइजो नांगौ सान्थ्रि - फान्थ्रि , फोरजा आरो बान्दा - बान्दि रोहो रोहो । ओजोंहाय बिसि फिसानि गांनाय उखैनायामा बिनि उदिस गैया । आइ सिखिरि , नोंनि दुखुआ मा अां मिथिगौ । नाथाय नोंनि बे दुखुखौ सुस्रांनो आंहा राहा गैया । आंहा आथिं - आखाय थानानैबो गैयै बाइदि । अां नोम्फाजों खाबथाना दोनजानाय मासे अमा बुन्दि । होब्ला जानाय , होयाब्ला थानाय । सिखिरि : आइयै , नों बिब्दिबुंना आंनि लोरबां गोसोआव दुखुदाहोसै । अां नों बिमानि सायाव जेबो फेखन खालामाखै । नोंखौ आं रागाबो जोङाखै । देवबारि : जाइ बिमा बिफाआ फिसानि जेबो मावना होनो हाया , फिसानि गांनाय उखैनायखौ सुफुंनो हाया , बिसोरो बिमा - बिफा होन्ना लानो लाजिनांगौ । अांबो दिनै लाजिखाङो । अां नोंनि जेबो खालामना होनो रोङाखिसै । हायाखिसै । बिनि थाखाय आंहा थैजासिम दुखु थालांसिगोन । [ हांमा सुरो आरो बुंफिनो ] आइ सिखिरि ! जाउलियानि बाथ्राखौ नों ज्राब बावलांदो । बबाव मा जाहैखो ग'साइआसो मिथिसिगौ । सिखिरि : [ गाबना ] आइयै , नों बिदि बुंना दासोगाबसै । आंगाबनो ओंखारो । अां सहायनो हाया । ( गाबै गाबै सिङाव हाबलाङो । देवबारिया हांमा गोलाव सुरना बुङो ] देवबारि : उस् ! आफा बोराइ बाथौ ! अां मा खालामबावनो ! मा सहायै फिसा