करथलथिया ( सिंनि ) राजा ध्वल घ'ष नङाब्ला बिनि धोरोमा सुला , देबी सिबिसुला फिसाज्ला ईश्वर घ'षआ श्री श्री मा महामाया स्नानघाट मन्दिर ' खौ बानायदोंमोन होनना आन्दाज खालामनो हागौ । ध्वल घ'षनि फिसाज्ला ईश्वर घ'षआ गावनि फुजिनां देबी त्रिशुल धारनी , मंगलमयी , बिपदनाशिनी , क'चइ खाइति बिमा महामायाखौ अराय सम फुजिग्रामोन । राजानि आमोलाव राजाया मानिनाय धोरोमखौ ' राजा धोरोम ' बुंग्रामोन । बेखायनो राजाया सिबिग्रा मोदाइ मोदाइजोखौ फोरजा फोराबो फुजा होग्रामोन । 
 गोबां जारिमिन बिजाब , जारिमिन लिरगिरिफोरनि लिरनायनि गेजेरजों मिथिनो मोनोदि गोदोनि गवालपारा जिलानि जारिमिनारि थानसालि आरो बेफोरनि सिन - नेर्सोंनफोरा मिथिंगायारि गिख्रांथाव जाथाय आरो लुबैसुला गुबुन धोरोमनि सोरबा राजा - महाराजानि दारै जोबस्रांदोंमोन । 1548 माइथाइनिफ्राय 1663 माइथाइनि गेजेराव गोदोनि गवालपारा जिलायाव खेब 5 गिदिर बांग्रि मावदोंमोन । जानो हागौ बै बांग्रि मावनायावनो स्नानघादआव थानाय श्री श्री मा महामाया मन्दिर आ थेर - बेथेर जादोंमोन । बांग्रि मावनायजों थेर - बेथेर जानाय दुर्गा महरनि सनानि मा महामाया मुसुखाया हा सिङाव गोदो लांदों एबा सोरबा गुबुन धोरोमनि उदखारि राजा - माहाराजाया बबेबा मिथिमोनै थावनियाव लाना थांदोंमोन । 
 जोबोरै गोमोथाव देबि बिमा महामाया जुगनि उनाव जुग जांख्रिखांना नुजाबोदों । देबिनि गोमोथाव गोहोजों 1993 इं माइथायाव जाखांफिनबाय बाइफ्लेनाय दामोलनिफ्राय । 
 सानसे खालि मोनसे हराव बिमा देबिया मुस्रि अमरेन्द्र बरदलैजों सिमाङाव नुजाथिबाय । सिमाङाव बुंबाय - 'पर्बतझरानि सानजा फारसे टिपकाइ दैसानि रुगुङाव आंनि गोजाम न' ( थानसालि ) दंमोन । बांग्रि मावनायजों बेयो बाइफ्लेदोंमोन । दा आंनि गोसो बिमा महामाया स्नानघाट मनदिरा नोंनि आखायजोंनो बानायफिननाय जाथों । सिमां नुनायनि उनावनो सिरिमोननानै अखानायै सिबिसुला मुस्रि अमरेन्द्र बरदलैया गावनि बिसि मुस्रिमा रीणा बरदलै आरो सा - गुवाहाटिनि थागिरि गावनि लोगो मुस्रि गणेश दास मोनखौ लानानै नुजाफैयो बिमा बुंथिनाय थावनियाव । 
 धोरोमसुला मुस्रि बरदलैया बै थावनियाव फैनानै बिफां सिंनि गंसे देरायाव मुस्रि रामचरण चौधुरी मुंनि सादु बाबाखौ लोगो मोनो आरो बे दिननिफ्रायनो बियो साख्रि जिउखौ एंगारना बिमानि बाइखोन्दा खाम्फानि सायाव बानायना दिहुनबाय बिमानि न ' एबा थान , सालि । लासै लासै महामाया स्नानघाट ( दुगैग्रा गाथोन ) आव गोबां ओनसोलनिफ्राय सिबिग्रा फुजिग्राफोर फैनो हमो । फुजिग्रा फोरनि फुजिनाय बेसादजों , दानजों मोनसे निस्थार थावनियाव दावगालांबाय मा महामाया मुंदांखा थानसालियाव । खोनानाय बादिब्ला थानसालि गाइसनगिरि मुस्रि अमरेन्द्र बरदलैया इन्जिनियार साख्रि मावदोंमोन । 
 टिपकाइ दै सेराव फांसे बेसेबा गिदिर कृत्रिम ( Artificial ) दहप बिफां सिङाव आरो फैलाव फोथाराव मुस्रि बरदलैया राइजोनि सहाय मददजों गोबां मोदाय मोजाइजो फोरनि मुसुखा आरो थानसालि बानायदों । जेरै - 1 . राधाकृष्ण मन्दिर 2 . ग'बिन्द मन्दिर 3 . गणेश मन्दिर 4 . शिवमन्दिर 5 . मा आदया काली मन्दिर 6 . मा महामाया मन्दिर 7 . मा दीधैस्वरी मन्दिर 8 . बाथौ मन्दिर 9 . ब्रह्म मन्दिर 10 . श्री श्री नवग्रह मन्दिर - ( मंगल , बुध , बृहस्प्त , शुक्र , शनि , राहु , रबि , केतु , चन्द्र ) 11 . मा मनसा मन्दिर 12 .'हनुमान