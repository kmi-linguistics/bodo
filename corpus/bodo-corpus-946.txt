लाखिनानै दोनथ'नाय गुबुन गंसे बासआव जोबोर गोबारै हुथ्रुजबोदोंमोन अबला खिरखिनि बायजोफारसे दिहुननानै लानाय आंनि आगसि आखाया अरायनि थाखाय थेर बेथेर जानाङो । आंजों लोगोसे फुंबिलिमोननि गामिनि सानै साथामसो सेंग्राफोराबो एफा एफा जखम जानांदोंमोन । नाथाय बिसोरनिया अांनिबायदि अरायनि थाखाय फारसे आखाइखौ खोमानांगौ जायाखैमोन । गोबां रां रुफा खरजा खालामनानै आंनि थाखाय आइ आफामोना नाजादोंमोनब्लाबो आनि आखाइखौ जेरावबो मोजां खालामनो हायाखैसै । जोबथायाव आंनि फारसे आखाया हस्पितालआवनो थाबोदोंमोन । आरो बेनिथाखायनो दिनै अां मिथिंगानि बिखायाव बारसे मान्दार बिबार । थुगिलांबाय दिनै आंनि सनानि संसार , गोमोरलांबाय दिनै गोरबोनि मिजिंआ . . । जिउ दिङाया दिनै ससे लामायावनो थाबथानांबाय । बेनिखायनो अां सम सम दाहा दिखारजों निजोम खथायाव रोजाबो हांमा सुरहाब सुरहाब मोदै हुगार - हुगार - आंनि गोरबोआव बारफुनाय गलाय बिबारा बेसेदि समायनामोन बेसेदि हायनामोन बारफुदोंमोन बियो सानसे रुम्बां महरै गोसोनि बिबार बारियाव हायना सारफावनानै बेयोदि दिनै लहरैलांबाय बेयोदि दिनै सिरिलांबाय॥ अांनि जिउआ मोनाबिलि गोसो अख्रांव सोमखे जोमै रानि अम्बासि जिउ अांनि अरायनि॥ दिनै आंनि गोरबोआ मानोबा गाबखाङो फुंबिलिनि जुलियाव थाङालाबासिनो थानायमोनब्ला जानोहागौ अां बिब्दि जानांनाय नङामोन । आरो बिब्दि जायामोनब्ला आंबो फुंबिलिमोनबायदि बेसेबांबा आलो - गोजोननि मिजिं सुजुनो हागौमोन । गुबुनजोंं गाज्रि मोनजानो गिनाय आखुनिफ्राय उदां जानो हायैयावनो आंनि बेबायदि थासारिया जानांबाय । नंगौ थारैनो अां जायखिजाया लोगोनि खावलायनायखौ एगारनो हायोमोन । फोथायखेबस ' होननानै सानजानो गियोमोन । नाथाय गोमोथाव आंनि बेबायदि जिउखौ नुसेयावबो मोन्थिसेयावबो फुंबिलिनि गोरबो आव जेबो दुखुनि बाहागो गैया । दिनैसिम 10 बोसोर गेजेराव फुंबिलिनि खेबसेल आगान जोंनि नखराव । गुबुन फारसे सनालि , हायनारि , जोनोमस्रिमोना . . ? गैया , खौरां लानो बिसोरहाबो सम गैया । बेफोरखौ सानोब्ला दिनैबो आंनि गोरबो बिखाया गाबखाङो , संसारखौ जेरैबो खोमसि मोनो । नाथाय अां लुबैया - रावनिबो रां - रुफा , दोहोन - दौलत । थेवबो गोरबोआ मानोबा हास्थायो - गोजाम लोगोमोनजों दान्दिसो जिरायफानो , सुखु - दुखुनि सायाव दान्दिसे राय लायनो । अां दिनैबो फोथायो - फुंबिलि , सनालि , हायनारि , जोनोमस्रिमोन आंनि असे लोगो । आगोलाव जेरेमोन दिनैबो बिब्दिनो होननानै । दिनैबो गोसोआव बेरखांफैयो - कलेजाव फरायनाय समाव ज - जयै बेराइनायफोरखौ , जोंखांफैयो कलेजाव फरायनाय बेसेबां गोजोननिमोन , बेसेंबां सुखुनिमोन । दिनैबो गोसोआव दं हांगामामोनजों गुवाहाटिनि साइन्स मिउजियाम , चिड़ियाखाना , प्लेनेट'रियाम बालाजि मन्दिरफोराव बेराइहैनायखौ । जेराव थांफादोंमोन आंजों लोगोसे सनालि , जनसुमै , जोनोमस्रि , संगिना , हांगामा आरो दाहारमोन । नाथाय थांनायनि सानखौ थि खालामगिरि लाइमोन आरो दैमुस्रिमोनासो थाङाखैमोन बै बेराइहैनायाव बिशेष असुबिदा दिन्थिफ्लानानै । उनाव अां स्रोदयै मोन्थिना मोननाय बायदिब्ला लाइमोनखौ बिमा बिफाया बादा होनाय आरो दैमुस्रिखौ गावनि बइ फ्रेइन्डआ बादा