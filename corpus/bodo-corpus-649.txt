सुबुंथिनि थान्दै , बड ' थुनलाइ आफादनि बारग ' आफादगिरि बिनेश्वर ब्रह्म थैनाय सान फालिनायजों लोबबा लाखिनानै खुंनाय सावराय मेलनि मान गोनां मासिगिरि , गाहाइ आलासि , बेखेवगिरि आरो बाहागो लागिरिफोर आरो गुबुन गुबुन जायगानिफ्राय नुजाफैनाय थुनलाइसिबिग्रा राइजो राजा आरो फरायसुलाफोर , बयनोबो आंनि गोसो गोर्बोनि साबायख'र बावनानै , रुंसारि ब्रह्म आदानिसिम गोसो गोर्बोनि खुलुमनाय जासि हरनानै फंनैसो बुंनो सिगांबाय । 
 सावरायनो थाखाय थि खालामना हरखानाय बादियै अां दा सावरायनो नाजागोन बड ' साहित्य सभानि आफादगिरि महरै बिनेश्वर ब्रह्म बे आयदानि सायाव । बे आयदानि सोमोन्दै सावरायनायाव बड ' साहित्य सभानि बै समनि खामानि , बिथांखि आरो राजखान्थियारि आरो जारिमिनारि उन नुनि बागैबो नोजोर होनांगौ जानानै फैयो । सासे दैदेनगिरि आरो समाज सिबिग्रा , गैथुम सालाइगिरि महरै ब्रह्म बिथाङा जारिमिन सोरजि लांनो हादों बे थार , नाथाय बिथाङाबो जारिमिन आरो समाजारि मोगथांथिनि बादगा जानो हायाखै । बेनि गेजेरावनो हाबखुना दं सुबुं सोरजि आरो मावथाइनि थार गुमुरा । अां सासे जारिमिनगिरि , एबा समाजारि गौथुम सालायगिरि नङा , सासे नेहाद थुनलाइनि मावथिल'सो । बेखायनो आंनि नोजोरजों अां जेरै नुदों आरो मोन्दांथिनो हादों , बिब्दिनो आं ब्रह्म बिथांखौ नायनो नाजादों । 
 ब्रह्म बिथाङा बड ' साहित्य सभानि आफादगिरिनि बिबान आजावनायनि सिगां गुबुन बिबान आजावनानै आंगो रोंग'थि आरो सोलोनि सिनायथि होखाबायमोन । बेखायनो बिथाङा हरखाब थामहिनबा हरसेनि गेजेरावनो आफादगिरिनि मासियाव जिरायनो मोनदोंमोन बिब्दि साननाया गोरोन्थि । थुनलाइ आफादजों लोबबा गोनां एबा बड ' गौथुम फोरनि खामानि दामानिजों लोबबा गोनां साफ्रोमबो सुबुङा बे बाथ्राखौ बुंनो हागोन । ब्रह्म बिथाङा 1996 मायथाइयाव आफादगिरि महरै सायख ' जानानै बे गिलिर बिबान बाननायनि सिगांनो 1990 मायथाइयाव गाहाइ नेहाथारि महरै बिबान मोनो । बेनि सिगांनिफ्रायनो रुंसारि ब्रह्मआ थुनलाइ आफादनि बायदि हाबाफारियाव बाहागो लाबोदों । 1985 मायथाइनिफ्राय बिथाङा थुनलाइ आफादनि बायदि हाबाफारियाव बाहागो लाबोदों । नाथाय थुनलाइ आफादनि जथुम्मायाव थान्दै महरै मावफुं बाहागो लाजेनदों 1988 नि ढेकियाजुलि जथुम्मायाव । 
 गोबाङानो सानफ्रांनो हागौ मिरु सोरखारनि अफिसारनि साखुरि थासेआव बिथाङा मानो राइजो सिबिनायनि लामाखौ लाफैनो गोनां जाखो ? गमा मायेनो बिथाङा थुनलाइ आफादनि आफादगिरि जानानै बर ' हारि सिबिनायनि सु गोनां लामाखौ सायख'ना लायामोनब्ला बिथाङा गोजोन जिउ खुंनानै , आजिरा लानो हागौमोन आरो गुबुन राहायै समाजजों अनसाय जागौमोन । नाथाय बिथाङा गावारि सुखु गोजोन आरो सार्थ नागारनानै हारि सिबिनायनि सुगोनां लामाखौसो सायख'ना लादोंमोन । आंनि बादिब्ला बिथाङा खाफालनि लिरनाय बादियै बिब्दि मावनो सिगांबोआखैमोन । सिगां बोदोंमोन हारि अनसुला , सिबिसुला सासे रोणिया महरैसो । बिथां बादि सासे गोसो गुदुं मदद जांगिला हारि सिबिसुला रोणिया सेंग्राया बर ' बिमानि हांख्रायनायखौ नेवसिनो हायाखैमोन । बिथाङा मोनदांदोंमोन सोमावसारनायनि लामाजों दावगालांनाय बर ' हारिनो सासे राफोद दैदेनगिरि नांगौ । जानो हागौ , बेखायनो बिथाङा थुनलाइ आफादनि आफादगिरि महरै हारिखौ दैदेन लांनायनि लामाखौ सायख'नानै लादोंमोन । बे लामाजों हान्थिलांनायाव रोजा रोजा हेंथा , सेलेन्ज दं बेखौ मिथिसेयावबो बिथाङा उन फाफिनाखैमोन । जों