राजा राव होन्नानै बयजोंबो गनायथि मोन्नाय । हिन्दु धोरोमखौ बिथाङा बोजबदोंमोन । बे सोलायनाय बिथांखौ राजखान्थियारि बिथिं होन्नानै बुंनो हायो । 
 ( 3 ) गुबुनारिफोरनि गोहोमावबो बर'फोरा गावनि आंगो दोहोरोमखौ नागारनानै गुबुननि दोहोरोम गोबानानै लानायखौ दाबो नुनो मोन्नाय जायो । ब्रह्म धोरोमा बर' समाजाव हाबफैनायनि सिगां बर'समाज थासारि आरो दोहोरोम बिथिङा गालाय - गुजाय जानाय समाव बै समनि धुबुरि महकुमानि पानबारि ओनसोलनि माखासे मुसुलमान ( मुस्लिम ) समाजनि खाथियाव थानाय बर' फोरनि गेजेराव मुसलिम सुबुंफोरनि गोहोमा गोगलैदोंमोन आरो बै ओनसोलनि बर' फोरा इसलाम दोहोरोमखौ आजावना लादोंमोन । 1906 इं मायथायनि सिगांनि समाव बर' फोरा गुबुन हारिजों मुगैजायोमोन । बे मुगैनायनिफ्राय बारगनायनि थाखाय आहम सुबुं फोलेरनि मानसिफोरा सरण खान्थि दिहुन्ना बर'फोरखौ गावसोरनि सुबुंफोरबादि गनायथि होनायनि राहा खालामदोंमोन । बे बादि आहम फोलेरनि गोहोमाव बर' फोरा हारिखौनो नागारनायसै । हारि नागारनायनि उनाव दोहोरोमाबो सोलायलांनायसै । बे सोलायनाव हिन्दु दोहोरोमा गुवार जायगा मोन्नायसै । गुबुन हारिनि गोहोमाव दाब दाब जायगानि बर'फोरा हिन्दु दोहोरोमनि सिङाव थानाय माखासे दोहोरोमफोरखौ बोजबनानै लानायनि अनगायैबो गोबां दोहोरोमखौ सिबिग्रा जानायसै । आथिखालावबो बे बादि गुबुनहारिनि गोहोमाव दोहोरोम सोलायनानै गुबुनारि दोहोरोम फालिनायखौ नुनो मोनो । गोदोनि कामरुप , दरं , आरो नलबारि जिल्लानि बर' फोरनि गेजेराव बे गोहोमा दाबो गोमोराखै । माराय फुजा होग्रा , अजाफालि लिंग्रा , नाम हमग्रा , संकरि बायदि आर्य हारिमुनि गोहोमा बर' फोरनि गेजेराव दाबो दङ । बेफोर गासिबो बिथिंनि गेजेरजों बर' हारिनि आंगो दोहोरोम बाथौखौ नागारहोनानै गुबुन हारिनि दोहोरोमफोरा बर' हारियाव हाबफैनो हादों आरो जुगामि जानायनि खाबुखौ लानो हादों । 
 जोबोथारनायाव बर' हारिनि गेजेराव बोहैबोनाय दोहोरोमनि दाहारखौ सावरायनायजों लोगोसे गुबुनारि हारिनि गेजेराव ब्रह्म दोहोरोमा बेसे गनायथावना बेखौ सावरायनो लानाय जाबाय । हारि मोनसेया गाविनि आंगो दोहोरोम थानांगौ होन्ना गोबां बिजिरगिरिफोरा बुंनो नागिरो एबा बुंदों बेजों लोगोसे बिथांमोना बुंबावदोंदि हारि मोनसेनि रैखाथिया दोहोरोमनि गेजेरजोंबो जानो हागौ । बे बिथिङाव बर' फोरनि दोहोरोम बाथौ आरो ब्रह्म दोहोरोम गेजेराव सुनाय नांगौनि गोनांथि दङ । बर' फोरनि दोहोरोम दाहार : - 
 बर'फोरनि गिबि दोहोरोमा बाथौ आरो बे बाथौआनो गुदि दोहोरोम । दिनैसिमबो बाथौ दोहोरोमखौ लानानैनो बर'फोरा जिव खुंगासिनो दङ । बे बाथौ दोहोरोमनि अनगायैबो बर' समाजाव गोबां दोहोरोमखौ नुनो मोन्नाय जायो बे गुबुन दोहोरोमनि दाहारा गिबिआव बोहैजेन्दों राजानि समाव एबा बर' फोरा राइजो खुंनाय समाव आहमफोरनि हिन्दु दोहोरोमनि गेजेरजों । हिन्दु दोहोरोमा हाबफैनायनि उनाव जायगा लाफैदों बौद्ध दोहोरोम । बौद्ध दोहोरोमबो बर' रायजो खुंनाय समावनो जायगा मोन्दोंमोन । हिन्दु दोहोरोम हाबफैनायनि गुदि जाहोना राजानि राव होन्नानै संकृत रावखौ गनायनानै लानायखौ नुनानै बर' राजाफोराबो बे रावखौ गनायनानै लानायनिफ्राय । बिनि उनाव बौद्ध दोहोरोमा जायगा मोन्दोमोन सान्थौवारि गोरोब लायनायनि थाखाय । बौद्ध