आथिङा थेफुजोब्बाय नै , अन्थाय , बाला गायै गायै । [ आथिं , आफा , आगुं दिन्थिना बुङो ] आसिसुखि : हे दोहोरोम । आलौवाखै ? जावजें : एफा एफा आलौदों । बेसेबा गोजान थाबायनांगौ रिउ रिउ नुहरस'लायै । आंबो जिराय जिरायसो फैनांदों । जों देरब्ला देनां नोंखौबो लांफागोन आं । आसिसुखि : नों आंखौ खारखोमालांनायाव आंदि बेसेबां गोदाव सोराव मोनबाय थादों । आं सोरजों गेलेनो , सोरजों थानो मोनथारदों । जावजें : आंबो लामा थारैनो नोंखौ गोसोखांबाय थादों । नाथाय आइ आफाजों हायेनाव खुरमा संनोसो थांफादों आं । आसिसुखि : खुरमा ? सोर खुरमा ? जावजें : हायेननि बर'फोरखौ आइ - आफामोनहा खुरमालागा होन्ना बुङो । जों बिसोरनावनो थाहैयो । जोंखौ बिसोर आलासिबादि थानो जानो होयो । आसिसुखि : बर'फोर । मा बादि बर'फोर ? जावजें : जोंबादिनो मानसि । महर मोखाङाबो गोरोबो । आसिसुखि : जोंबादि मानसि ? जावजें : औ खर गोसोम , मेगन दं , आथिं - आखाय , खोमा दं । [ सानैबो मोखांजों मोखां नायज्लायना मिनियो । ओंखाम जाखांना आसिसुखिआ बुङो । ] आसिसुखि : आरो हायेननिफ्राय नों मा लाबोबावदों ? जावजें : नारें जुमब्रा लाबोदों । नों जानो ? आसिसुखि : नारें जुमब्रा ? जावजें : औ । नारें खमलाबादि । नाथाय गिदिर गिदिर । बिगुर रोजा । [ 'ख'निफ्राय नारें दिहुन्ना दिन्थियो । आसिसुखि आजावबो आरो मोजाङै नायो । ] हायेननि खुरमाफोर खमलाजों सोलायना हरदों । दाबा एबा सिखाजों