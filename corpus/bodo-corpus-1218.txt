मानज्रंलाङो । बे समावनो सेंसौ खामफाआ बुङो ] सेंसौ खाम्फा : सान्थ्रि लोगोफोर । जोहोलावनि थैजों आलाइखुंग्रि दैसाखौ जाहाबहोदो । आरो बिनि खरखौ लादो । गोख्रै । [ सासे सान्थ्रिआ थुंग्रिजों जाउलीयानि गोदोनायाव दानो आरो गोदोनाआ थबस्र ' जयो । ] जाउलिया : आ : . . ! [ आलाइखुंग्रि दैसाआ जाउलियानि थैजों जाहाबलाङो । खाथिनि हाग्रामायाव दाउखा , सिगुन , सिला बिरफुङो आरो दावराव जाखाङो । दुखुनि देंखो गोजावबोयो । ] 
 [ फैसालि गोग्लैयो ] ( नुगाबा ) [ राजा देबधर्मनि राजउलाफाद । राजाआ राजमासिआव जिरायना माबा सानहाब्बाय थादों । बे समावनो गोरा गाहाइ हाब्बोयो आरो राजाखौ खुलुमना बुङो ] गोरा गाहाइ : महाराजानि जै जाथों । देबधर्म : साबगौ गोरा गाहाइ । आजावदो मासिआ नोंनि आरो बुंदो खौराङा राइजोनि फारि फारि । गोरा गाहाइ : महाराजा ! जोहोलाव जाउलिया देवाननि गाज्रि खौरां मोन्दों । देबधर्म : मा गाज्रि खौरां गोरा गाहाइ ? जोहोलाव देवानआ दावहाआव जेनबाय ? गोरा गाहाइ : औ , महाराजा ! देबधर्म : जोहोलावआ जेनबाय ? बे बाथ्राखौ जेन' अां फोथायनो गोब्राब मोन्दों गोरा गाहाय ! आंनि गोसोआदि बेखौ गनायनो लुबैया । अां जेन ' सिमांसो नुदों । गोरा गाहाइ : दावहायाव जेन्नायल ' नङा महाराजा , जोहोलाव देवाननि आइराखि गरायआ हार्सिङै भुटान राइजोआव सौफैबाय । देबधर्म : थामहिनबा . . . . . थामहिनबा जोहोलाव देवानआबे संसाराव गैलिया ? जोहोलावआ . . . . [ दुखुजों जेबो बुंनो हाया जायो । ] 