शिब पुजा आरो बलबमनि समाव गोबां बर आइजो आरो सिख्लाफोरा सोरांस्लाब मोनै मन्दिरफोराव थांनानै पुजा हैग्रा ओंखारबाय । गंगा स्नाननि समाव गोबां बर'फोरानो खना गफा थांनानै दुगैहैग्रा दंसोगारसै । 
 बयनिख्रुइबो नोजोराव गोग्लैसिननाय मोनसे हिन्दु धोरोमनि पुजाया जादों कालिपुजा । कालिपुजा फैनायनि साननैसो सिगांनिफ्राय जोबनायनि सानथामसो उनहालागैसिम गासै सप्तासेसोया गासै अखोरांआवनो बमानि सोदोब आरो उखुन्दैनि बाना । नखरफ्रोमबोनि नआवनो ख्लाब - खिलब जोंथिमाथि । बे सान थाम हर थामसोनि बमानि सोदोबफोरखौ खोनायोब्ला ओरैबादि सानफ्राङो जेन कारगिल दावहायाव भारत आरो पाकिस्थान आर्मिफोरनि आखाइजों गलांनाय ए . के . 47 नि सोदोब । 
 आं दा कक्राझराव थायो हिसाबै आं नुबोबाय थानाय नुथायफोरनि माखासेया जादों - पुजानि सान्नैसो सिगांनिफ्रायनो पुजानि पुल - प्रसाद आरो फिथायसामथाय फानग्राफोराव बर ' मानसिफोरनि आनथोर जयै लारि । शिब पुजा , दुर्गा पुजा , कालि पुजानि मन्दबफोराव बर ' हिन्जावफोरनि प्रसादनि थोरसि लायै लायै लारि फाथिनाय । मिथिखाथारनाय बाथ्रा फंसेखौ बुङाब्लाबो जागोन पुजायाव नांगौ जानाय गासैबो मुवा बेसादफोरनि बिगोमा एबा फानग्राफोरा जादों गुबुन माहारिनि सुबुंफोर । सिंजों नङाब्लाबो साजों नुनाय मोनसे सैथोआ जादों - पुजाजों बै माहारिया लाग - लाग रां मुनाम्फा जायो आरो जोंनि बरफोरा पुल - प्रसाद बावनानै इसोरनि अन्नाय आरो बोर मोनो ? कालिपुजानि समाव गावब्ला मबेबा मबेबा बमा ( रकेट ) नि बेसेनफोरा गरसेयावनो ( थोब से ) 5 , 000 ( बा रोजा रां ) रां । सोरबा सोरबा हरखाबै माहाजोन जानाय खाफाल गोनां बर'फोरा कालि पुजायाव बमा गावनाय , कारेननि अर फोजोंनायावनो 40 , 000 - 50 , 000 गाहाम रां खरस खालामो होन्नानै मिथियो । 
 गोजौआव मखबोनाय पुजाफोरखौ जों बर'फोरा बेसेबां गाजा - गोमजायै खुंबोयो , फालिबोयो नाथाय बाथौ धोरोमगिरि बर'फोरा खेराइखौनो मिथिलिया । बाथौ सिबियारि बर'फोरनाव औवाजों दुमनाय बाथौ नुआलाब्लानो चिमेन्टजों लुनाय बाथौखौसो नुनो मोनसै । ब्रह्म धोरोम सिबियारी बर'फोराबो कालिचरणखौबो बावनो हमबाय । " बाथौआ बान्दोबा , सिजौया सिरिबा , सिफुङा गरंबा , थाइगिरा खंबा बर ' बोराइनि फङाबो फंबा " होन्नाय बाथ्रायाबो जोंनि गेजेराव गोनांथि गैथारै बाथ्रा जाबोनो हासिगौ । खोनानो मोन्दों 2011 इं माइथायनि जुलाइ दानाव जमदुवाराव खुजानाय बर रेबग्रा जथुमनि मबेबा सावराय मेलाव सोरबा बर लिरगिरि सानसुमैया - 
 " लावबा लावसोम , आदा गोसोम दैयाव बारसोम " 
 होन्नायनि खेंफोरथिखौ माइब्लि दैयाव गारसोमनायजों बेखेवथि होदोंनो । 
 गोदो आबसुनि बडलेण्ड सोमावसारनायनि सिगां सिगां रावबो बर'फोरखौनो हिन्दु धोरोमनि पुजा जेरै दुर्गापुजा , कालिपुजा , लक्षीपुजा फोरनि मेलाफोरखौ जाफैनो होनाय नङामोन । आबसुनि मावथिफोरा लामा सामा जमनानै थाखोमानानै हेंथा होनायमोन । सोरबाफोर अख्रायै आरो सिखावयै जाखुमा फैदोंब्ला बिसोरखौ हमफ्लांनो मोनोब्ला खानाय सिन्नानै साजा होनानै हगारहर जायोमोन । 
 दिनैनि दिनाव जों बर'फोरनि धोरोमनि मुङा मा ? हिन्दुना ब्रह्म ना बाथौ ? बुंनाय आरो लिरनायाव जों