जानांगौ जिउयाव ओरैबादि मोनसे गोरोन्थि मावदों जायनि थाखाय बियो दिनै बेबादि एखुथा जिउखौ सायखना लानांदों । जेरै दा निजोमाबो गावनि गोरोन्थिनि थाखायनो एखुथा जिउखौ सायखना लादों आरो मोनसे खोमसि खथायाव बिजाबनि गेजेराव गावखौनो होखोमानानै लादों । बिनि लोगोया दा बिजाब आरो बिसम्बिनि बिसम्बि । मानोना बिसम्बिया निजोमनि जेबो नङाब्लाबो बियो बिसम्बिखौ गावनि गासैबो सान्नानै लायो आरो बिसम्बिनि थाखायनो बियो दासिम थांनानै दं । बियो मिथिगौ बिसम्बियाबो हारसिं , नाथाय निजोमखौ बियो गावनि जिउयाव माब्लाबो सरजाबफानाय नङा । सरजाबफानांगौनिबो ओंथि गैया । नाथाय निजोमा मानोबा बिसम्बिनि बाथ्रा सानाब्लानो थानो हाया । पंकजनि आद्रा थानाय अन्नायखौ बियो होनो सानो । नाथाय गावनि खालाय देहाजों . . . ? आह . . हाया बियो । गावनि गासैबो गांनाय - उखैनायखौ नेवसिगारनानै बिसम्बिया फिसाजोनि थाखाय एखुथा जिउखौ सायख'ना लादों , बेबादियाव निजोमनि बेरामि अन्नाया बहा जायगा मोन्नो । बियो थन्थ्रफिनो । बिसोर सानैबो मुं गैयै एखुथाजों नारसिनजानाय बेसेन गैयै मुसुखा । जाय एखुथाखौ बिसोर गावजों गाव सुफुलायनो हाया । निजोमा गावनि गोरोन्थिनि थाखाय आरो बिसम्बिया फिसाजोनि थाखाय । नाथाय बिसम्बिनाव एसेबां गोहो बोरै दं बेबादि एखुथाखौ सहायनानै मिनिखुसि सोलिनो हानायनि ? बेखौसो सान्नानै आगोरमोना बियो आरो बे गोहोनि थाखायनो बियो गले गले बिसम्बिनि सेराव गावखौनो नेहाद सान्नानै लायो । मानोना निजोमनि गोरोन्थिया नुखा - खोनाखा बोजबनानै लानाय आरो बिसम्बिया बोगदादयै गावखौ फसंथानाय । गावनि थैनाय मेगन सिगाङाव । नाथाय बिसम्बिनि गोसो बोलोया अराय गोजोरै