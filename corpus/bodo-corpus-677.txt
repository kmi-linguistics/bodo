 " जायखियानो जादोआ मानो अां ब्लुदिखिनखौ लोगो हमनानै रायलायगोन । " बियो गोबारै बुङो । 
 " गेजेर गद ' जिरायनाय समसिम नेथ'नांगोन । " 
 ककिनआ थाबाय थायो । दरनि हरै सिंनिफ्राय ज्राव ज्राव आफा खबनायनि दोहौ खोनाफैयो , हीनजाव रोजाबनाय गारां खोनानो मोनो , मिनिग्लाबनाय खोनाफैयो न सिंनि नायग्राफोरा रंजानायजों बोदोर । नाथाय सिबाय सेक्रेटारिया उन दाहाजों खामग्लिनाय सासे फाफि बादि बाइजोआव गसंनानै दं । गेजेर गद'नि सम फैनायखौ नेबाय थानाय समाव बियो बल मोसानाय ननि फांथेनाय दरजाथिं ओरैबादि नायहरबाय थादों जेनबा मासे गराइआ बिलाथि जोसा माइनि गांसो आरो दाना खाथिथारावनो दंखौ आन्दाज मोननानै बै थिङै गुरहं नायहरबायसो थादों । बेसेबा गोबाव बेबादियैनो बारलांबाय । उनाव नायग्राफोरनि रायलायनाय सोदोब सौफैबाय सियार बोथ्रोदनायनि सोदोब फैबाय , बेनि उनाव दरखौ खेवबाय आरो सिंनिफ्राय लासै लासै मानसि ओंखारबोनोबो हमबाय । " बे रंजानायनि दामोला आंनि बेसेबा खाथियाव आरो बियो दाबो बेसेबा मोनथावना ! " बियो दरफोरखौ खेवनायथिङै नायहरबाय थानानै सानो - ओहो बिसोर दानिया अांखौ हाबहोआ बालानो थानाय नंलिया । " 
 दान्दिसेनि उनाव ब्लुदिखिनआ ओंखारबोयो । ढुंब्रुद गोजोन्नायजों बिनि मोखाङा गोजा जोंखाङो । ककिनआ बेनि खाथियाव थाङो , नाथाय दसे सम बिनि खुगानिफ्राय जेबो राव ओंखाराखै । उनाव बियो बुंङो - " निमाहा होदो सार , नोंथांखौ बाहोनायनि थाखाय गाज्रि दामोन । नोंथाङा लायनो बिथोन होनानै दोन्दों दि , प्रेसनि मानसिखौ हाबनो होथारनाङा । " 
 " ओ . . ! बेनिफ्राय माथो जाखो ? " 
 " माने अां फैदोंमोन नाथाय आसोलाव अां एसेबो बुजिनो हायाखै , नोंथाङाबो गनायगोन माने सार आंथ ' आरो दायनिगिरि नङा । सुजुगिरि , लिरगिरि बिसोरसो दायनिगिरि , बिसोरखौ बायजोआव दिहुननानै दोन , नाथाय अां - नोंथाङ फोथाय , अांथ ' आरो लिरगिरि नङा ! " " अ ! . . बिदिब्ला नोंथाङा प्रेसनि मानसि ? '
 ब्लुदिखिनआ खरखौ नायदावनानै आथिं थोंनैखौ इंराजी ' A ' नि हांखो बादि गसंनानै सोङो , " नोंथांनाव मोनसे अजद थाखाथारगोन । नाथाय खोनासं बेव ज ' जानाय साखि दङ , नोंथांमोनहाबो खोनासों राइजोफोर , नोंथांमोनानो बिसार खालामनानै नाय । नै बिथां सोद्रोमसाया सासे रादाब सिबियारि आरो बिथांनाव आंनि बेरेखायै मोनसे अजद दं मा , अां बुंनो थाङोब्ला बिथांमोननो मोनसे रोखोमनि बेरेखा दिन्थिदों । प्रेसनि मानसि एबा रादाबगिरिनि सोमोन्दै आंनि साननाया जादों , अां सानो बयबो मिथियाखै । अां अरायबो प्रेसनि लोगोसेयैनो बुंबोगासिनो दङ । नाथाय नोंथांमोना सानना नायसाय , बे समाव बियो गावखौ गुरै दिन्थियो , जेरावबो मोनसे सिमा दङ ! फावगिरि , फावथाइ , साजायनाय बेफोरखौ सोंखारिनानै नोंसोर मान होबाय , बेफोर अरजालिया दे , नाथाय जाथावथारि सोमो नांथाव बाथ्राफोरखौ मानो लिरो ? मानो ? नोंथांमोननि रादाब बिलाइनि थांनाय बिसानाव दोंसे जोबोर जोंगा मागा रायथाइ ओंखारबाय , जों - गा - मा - गा ! " जुडिथ हल फारनेस " नि बाथ्राखौ बनायनानै बिथांमोना सोंखारिनाय लिरबिदां लिरबाय । बेव अांनि फिसाजोआबो फाव लादोंमोन । बेव लिरदों - इसोरासो मिथिगौ मानो बेबादि लिरखौ । जुडिथ लानाय थुंग्रिया लायनो ओरै बादि गोलावमोन दि बेजों सोरखौबा दानथारनांगौ जायोब्ला बेसेबा गोजानाव थानानैसो हागोन , एबा बे होनजावआ न उखुमाव गाखोग्रोनांगोन । नायनायसाय , ननि उखुमखौ बेव हानदेरनांगौमोन ना ? आंनि फिसाजोआ बेखौ फरायनानै गाबगु - खुगु जायो । नोंथांमोनानो सानना नाय बियो सोंखारिनाय जानो हाथ्रा । ओ - हो जानो हाथ' - थारा ! सोरनिबा थुंग्रिखौ दाय हमनो थांनाय बेक्टिगत नारथ्रोदनानै बुंनायसो । बेनि थांखिया आंखौ निन्दा होनायल' । " 
 " नंगौ , नोंथा थिकखौनो बुंदों " ककिनआ लेब लेब बुंनो हमो । बियो ओरैबायदि मोनोदि सोरगिदिं थानाय बयनिबो मेगननि नोजोरा गावनि सायाव थिरै नायबाय थादों । "अां गावबो बेक्टिगत खिथेर लानानै सोंखारिनायनि