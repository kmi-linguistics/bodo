अपेस्वरिखौ होबथानो लादोंमोन । सानसेखालि अमाबैसा हराव खाबु लानानै हाजो खरआव थांनानै दैसेराव देरा लुनानै थानाय बृटीस फाइखिनिफोरसे दैखौ जावफुनानै होना देरायावथानाय फाइखिफोरखौ हालाय हाफाय खालामदोंमोन बिरगोस्रिया । नाथाय बेफोरल ' सोलोजों बृटीसखौ फेजेनायाबो गोब्राब जादोंमोन । फारसेथिं रानि गदाय अपेस्वरिया बृटिसजों लोगोजानानै बिरगोस्रिखौ हमनो नाजादों । जावलिया देवाना बिरगोस्रिखौ द्रुकदेसिजों लोगोनांनानै संकस दै जिङाव बृटीसजों दावहानांनो थिननानै गावहा बिजनि रायजोखौ गाग्लोबनानै गंगारनि सिङाव लांनानै मेच रायजो दानो नाजादोंमोन । नाथाय बृटीसनि सिलाय बारुदनि सिगाङाव मेच सान्थ्रि हानजानि दाहाल - थुग्रिया थावरिनो हायाखैमोन । अखाफोर दानसे दावहा नांनायनि उनाव संकस दैसेरनि दावहायाव जावलिया देवाना बृटीसजों सिथारजादों आरो बृटीसजों दावहा नाङै नाङै बिरगोस्रियाबो दै गांगु लायनांदों । बिमा दैनि बाला बारियाव थुग्रिखौ थुबथिंना दोननानै गंनाय दै लोंफुनाय समावनो बृटीस सान्थ्रिया बिखौबो गावथारदोंमोन । लोगो लोगो बिरगोस्रिनि जिउसोलेरा उरायलाङो आरो सल'मायाबो बेयावनो थुगियो । 
 'थेंफाख्रि तहसिलदारनि थामानि थुग्रि ' सल'मानि सल'आ जागायदों बुर्ल्लूंबुथर सेराव जिरायनानै केप्टेइन हार्डिखौ फैगोन लामायाव उसुखुथु गोसोजों थेंफाख्रिया नेबायथानाय निफ्राय । बिबदिनो सल'मानि सल'आ दावगालांदों थेंफाख्रिनि गोसोखांथिनि गेजेरजों । थेंफाख्रिया जेबोला जर'खा ष्टिमारजों द'दाननि उनाव कलिकटानिफ्राय हार्दि साहाबा फैफिनगोन होननायलाय फैनाय ष्टिमारखौ नेनानै सदर थावनियाव थांफिननायाव हरजालांदोंमोन । बेखौनो नुनानै मेक्लिनसना सोंनायाव बियो फिनदोंमोन - 'अां केपटेइन हार्डि साहाबनि थाखाय नेनानै दंमोन । बिथाङ आंखौ द ' दान उनाव सौफैगोन होनना बुंदोंमो । द ' दान बारग'लांबायमोन । ' नाथाय