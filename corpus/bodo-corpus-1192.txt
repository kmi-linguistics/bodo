जाउलिया : नोंसोरहानि सिथ्लायाव बाथौ दुमख'न्नयनिफ्राइ बे न'खरादि बर ' न'खर बे नेर्सोनथिया रोखायै बेरखाङो । बर'नि बे नेर्सोनखौ नुना आं थारैनो गोजोनदों । सिखिरि : आदा नों बोराइ बाथौखौ सिबियो ? जाउलिया : औ बिननाव । अां गोसो गोर्बोजों सिबियो । [ बे समावनो बेमाफारियाआ बाइह्रानिफ्राइ फैना सिथ्ला गाफैनाय लोगो लोगो गुजुस्रेमो । सिखिरि आरो जाउलियाआ बाग्दावनायबादि जायो । सिखिरिनि आखायनिफ्राइ लथाआ गोग्लैयो आरो हाखु - दाखु लथाखौ खनखांना बालथिं लाना दैखर फार्से थाङो । जाउलियाआ गामसा फिसाजों मोखां हुगारो । ] बेमाफारिया : जमिदारआ माब्ला सौफैनाय जाखो ? जाउलिया : खुलुमबाय आदै , दासो सौफैदों । [ खुलुमना बुङो ] बेमाफोरिया : जिरायदो । बाइह्रायावनो बार गोजोनथार माथो । बेवनो जिरायदोनि । सिखिरि बे जायगाआ एसे सिबस्रांफै आइ । आलासिआ बेवनो जिराय थोंसै । जाउलिया : जागोन आदै । सिबलाय नाङा । जायगाआनो सिबखानाय नंबाय अां । सिखिरि : [ हासिब लाना सिबस्रांफैयो आरो बुङो ] दासो सिबदों अां बाथौ खुलुमनायनि सिगां । जिरायदो आदा । [ सिखिरिआ सेयार , बारखं आरो टेबुलखौ बुस्रिना बोथ्रोदना होयो । बेनि उनाव हासिब लाना न'फार्से थांना बालथिङाव खावना दोन्नाय दैजों आथिं - आखाय सुयो । उनाव गामसा फिसाजों मोखां हुगार हुगार फैना बारख'ङाव जिरायो आरो बुङो । ] बेमाफारिया : गामिआव मोनसे मेल जथुमदोंमोन । बेवनो सोरहाबा खाजोना बखेया दंब्ला होनो थिन्दों आ बइखौबो । जाउलिया : गाहाम जादों । गामिनि गाहाइ हिसाबै आदैनि खोथाखौ खोनासंगोन गामिनि राइजो - राजाफोरा । थांनाय खेबाव आं बिजनी दुवाराखौ नाइगिंदिंना सिदली सिराङाव थाना भुटान राइजोआव थांफिन्ना राजाजों सानलाय - हलाय खामरुप आरो दरं जाना फैफिनो । आं खामरुप आरो दरं जिल्लायाव रत्न उजिर मुंनि सासे गोनां गेदेर मानसिनो मौजादारि एनगारना होबोबाय । सानजाहा सव'नसिरि दैमानिफ्राइ सोनाबहा मानास दैमासिम रत्न उजिरनि ।