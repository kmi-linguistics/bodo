मिथिसहायि समनिफ्रायनो बर ' माहारिआ बाथौ धोरोमखौनो गावसोरनि गुदि फोथायजाथाव दोहोरोम होन्ना फालिबोनायखौ जों मिथिगौ । बर'फोरा खायसे दावसा हाथारना बोलि बिधान खालामना , खेराइ गारजा फालिनानै सोरबाया दंफा , दैमा सेराव अन्थाय खाम्फायाव फुजा होबोनानै बिखौनो बाथौ फुजा होन्ना फालिनाय बाथ्राया एसेब्लाबो ओंथि गैद्रायि नङा । फालिनायाव आब्रुथि गैयि बे धोरोमखौ माखासे अजालि मानसिफ्रा गावनि लुबैनाय साननाय खाजाखौ फुरायनोनो मुखुब जानाय नुनो मोनबोदों । जेबो आदब खान्थि गैयि राहाजों फालिबोनाय बे धोरोमारि मानसिफ्रा नाथाय समाजनि खौसे आरो गोथारथिखौ रैखा खालामनो माखासे खान्थि गामिफ्राव राइजो जानायनि दाहारखौ थि हा थानो मोनबा बादजों सोलिना सामलायबोनायनि बिदिन्थि दं । अदेबानि बै समाव बाथौ खान्थि ( तत्तनि ) सोमोन्दै गुवार आबुङै लिरनानै फोसावग्रानि सानथौआ खम । बाथौनि गुरुआबो गैयामोन । गामिनि साफा सानै अजालिफ्रासो फुजाफोरखौ खालामनायमोन । नाथाय समनि रिफिनाय बा बेननायजों रुजुनानै माखासे बाथौ सिबियारिफ्रा आथिखालाव बिनि फोसावनाय राहा नागिरनानै गौथुम बाइदिसिना दानानै फोसावनायनि राहाजों लोगोसे फुजिनाय नेमखान्थि , आदबफोरखौ गुरंस्लायसुलि महरजों लांनो जानजि खाफ्रानाय नुदों । बे धोरोमनि फोसावनाय राहाखौबो एसे एनै थांखि लानाय नुनो मोन्दों । नाथाय बे बाथौ धोरोमनि फालिथायखौ साबेसे मेगन गुनु मानसिफ्रा फालिनाय नुनो मोनखो ? आथिखालाव बरफोरनि गेजेराव गाहायै मोननै बाहागोआव गावस्रानानै दंसै । ब्रह्म धोरोमारि आरो बाथौ धोरोमारि । बे मोननै धोरोम नाजावना लानायनि अनगाबो गोबां उन्दै गेदेर रोंनाय रोंयि बर'फिसाफ्रा गुबुन गुबुन धोरोमाव गुरस्लायना गोसारना दं । ओजोंहाय धोरोम नाजावनाय आरो फोसावनाय मोनथायखौ लानानै खायसे गोदो आरो आथिखालावबो खृष्टान , सतसंग , साइबाबा , मुसलिम , बैष्णब धोरोम आजावना लागासिनो दं । खायसे हिन्दु धोरोमजोंबो लोब्बा लानानै खारफानाय थांनाय नुनो मोनसै । बुंनो थाङोब्ला आथिखालाव बर'फ्रानो मोनसे हारि जागोन जाय धोरोम थोआ । सोब धोरोमाबो बर'फोरखौ मोनगोन । बिनि जाउनाव धोरोमनि खौसेथिया थेर - बेथेर जालांबाय , हाबा हुखाफ्रावबो गोथौ गैला , सानथौफ्राबो गोथौ गैला , समाज खान्थिफ्राबो गोथौ गैला जालांदों । बर'फ्रा जुगे जुगे अबटार खान्थिखौ फोथायग्रा हारिबाबो गावनि आरो धोरोमखौ एनगारना गुबुननि धोरोमासो गोथार होन्ना सानना लानाया गोरोन्थि । मानसिया अराय गाहामखौ नायगिरो , स्रिखौ नायगिरो , सत्यम सिबम सुन्दरमनि बाथ्राखौ सानो अराय सोरां लामाजों