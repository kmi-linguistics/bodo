गैया - जाय बांद्राय जौ - बेदर जानानै लोंनानै बेराम जाबाय , जौखौ नागारनो हायाब्ला गावदि थैखासिगोन बेखौ मिथिखासेयावबो जौ गारनो हायै एबा गारनो नाजायै सुबुं । बर'फोरनि गोसोनि बोलोआ एसेबां लोरबांदा जौनि थाखाय गावखौ बावसोमनो हाग्रा ? ना बर'फोरनाव गोसोनि बोलोआनो गैस्राया ? – सानफ्लांनो गोनां जायो । 
 जोंनि गोबांखौनो नुनो मोनो जौ लोंनानै बेमार आजार जाजाब्ला गावनि समाज , दोहोरोमखौ जोगारना बेरामनिफ्राय बारग'नायनि दहाय लानानै गुबुननि दोहोरोमखौ नाजावना लानाय , गुबुननि दोहोरोमाव दिक्का लानाय । बबेखानि बर'फोरनि बे हुदाया दानि नङा गोदो - गोदायनिफ्रायनो सोलिबोदों जायनि थाखाय आथिखालनि मुगायावबो बांद्राय जौ लोंनानै बेमार आजार जाजानायनि उनाव गावनि दोहोरोमखौ नागारना गुबुननिखौ बोजबना लाग्रा सुबुंनि आंखाल गैया । जोंनि गोबाङनो बुंनो नागिरो जिउनि दुखु - दाहायाखौ होखारनो जौ लोङो । जौ लोंब्ला मानसिनि दुखु - दाहाया खारो दाबि ? बर'फोरनावल ' दुखुदाहाया दं दा ? गुबैयै जेंनाजों मोगा - मोगि जानो हायै , जेंनाखौ गिना खारग्रा सुबुंङा बांसिन जौ लोङो , सोरबाया अलसियानि थाखाय । जौ लोंनायनि जाहोना गुबुन गुबुन बारस्लायलाङो । जायनि थाखाय गुबुन गुबुन जाहोननि दहाय होनानै थैयागौमानि जौ लोंलांनानै थैलाङो । 
 गासैबो जिरादा नांगौनि बाराब्ला गाज्रि । सानफ्रामबो जौ लोंनाया गाज्रि नङा जदि बेखौ जखानि बाहायनो हायोब्ला । नाथाय बर'फोरनि बेलायाव गासैबो जिरादा माब्लाबाबो जखानि जाया । हाबा हुखाफोराव बेदोरखौ नांगौ गारलायहोनो हाजासे , जौखौ नांगौ रोजासे