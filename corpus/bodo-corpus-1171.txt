गोरा गाहाइ : सोर जाखो बियो महाराजा ? देबधर्म : [ मिनिस्लु मिनिना ] रथ ' गोरा गाहाय । खिन्थानि अां फारि फारि । सानसेखालि अां आरो नुबावबाय हाजो सानिफ्राइ जुमब्रा फिथायखौ गाहायाव गारख्लायना हायाव गोग्लैनायनि सिगां थुग्रिजों थबस्र - थबस्र दानस'दों आरो बेव फैना दिन्थिबावदों गेदेर गेदेर लख्रा मोसाखौनो थुग्रिजों दानस'दों । मैदेरसायाव खेबसेनो बारखोना जना दिन्थिदों आरो नै बावैसो लसाल रंजाथाय सानाव सान्थ्रि गाहाइ सेंसौ खाम्फाखौ खमज्लायनाय आरो थुंग्री सिबनायाव फेजेनदों । बेनो जादों जोहोलाव जाउलिया । गोरा गाहाइ : गोमोथाव सोमोनांथाव महाराजा । जोहोलाव जाउलीयानि गोहोबोलोआ । देबधर्म : भुटान राजफोलेराव फैना जोहोलाव जाउलियाआ लेखा फरायाव , दाहाल - थुंग्रि सिबनायाव , दैयाव - अराव आरो हाजो गाखोनाय खारखलायनाय जेरावबो आखा - फाखा दिन्थिदों । बिखौ रावबो फेजेन्नो हायाखै । आखाय फारनैयाव थुंग्रि गंनै लाना दावहा नांनायावबो आखा - फाखा जोहोलावआ । बुंनो थांब्ला दैयावबो जेना अरावबो जेना जोहोलावआ । थारैनो आं जोहोलाव जाउलियानि गोहो बोलोखौ नुना गोजोनदों । बेनिनो गेदेर बान्था महरै अां दिनैनिफ्राइ जोहोलाव जाउलियाखौ अांनि आग्दा आखान्थि खालामनाय जाबाय । लोगोसे दिनैनिफ्राइ जोहोलाव जाउलियाआ दुलाराय हायेन राइजोनि देवान थामहिनबा फारिया जाबाय । बियो हायेनाव खाजोना खांना भुटान राइजोनि राजभान्डाराव रां - रुफा मदद हरगोन आरो बयनिख्रुइबो देरसिन बान्थाआ जादों - जाउलिया देवाननो दिनैनिफ्राय फैलाव हायेन राइजोखौ हगारनानै होनाय जाबाय । लोगोसे हायेन राइजोनि सान्थ्रि हान्जाखौ दैदेननो सान्थ्रि गाहाय महरै सादोरसिं एबा मानसिलांखारखौ सायख'नाय जाबाय । [ गोरा गाहाइ आरो सान्थ्रिफोरा आखाय ख्रब - ख्रब खबो । ] जाउलिया : [ सिखारना बुङो ] महाराजा , गोरा गाहाइ , सान्थ्रि गाहाइ सेंसौ