खोनासंहोयो । गासै दीधेली थागिरिया गोमोहाबनायसै । ल'कनाथ बरुवाया हुसियार होन्ना बुंबाइदि बिथांमोन बेव थानायखौ जाहाथे फोसावनाय जाया । बयबो नरेश्वर दासनि न'आव थानो होनायसै । बेव सान 7 ( स्नि ) थानायनि उनाव बेलगुरिनि चितल बसुमतारिनि न'सिम लाना थाङो । बेवनो राभाया गासै हालामखौ गिदिंना आबादारि गौथुमखौ गोख्रों खालामना आबादारि मावसोमगिरिखौ खौसे खालामनो गुबुन गुबुन जाइगायाव मेल मिथिं खालामना सान जिनैनि उनाव दीधेलीआव गिदिंफिनो । 
 ओजोंहाइ दीधेलीयाव गौथुमारि हाबा हुखाया गोख्रों जाबायमोन । राभाया दानसेनि गेजेरावनो गौथुमारि मावफारिखौ बांसिनै राफोद आरो मजबुद खालामना लायो । फार्सेथिं पुलिसआबो दीधेलीयाव हाबनो गिनांगौ जाबाय । साम्यबादआ मा , साम्यबादआ सोरनि थाखाय , आबादारि मावसोमनि सोमोन्दोया मा , आबादारि मावसोमनि सरखारासो दि आगोमा गोरिब राइजोनि गाहाम मावनो हायो । बाइदि कमिउनिजिमनि थाथौबाथ्राफोरखौ जोबोर गोर्लै आरो गेबें रावजों राइजोनि गेजेराव बुजाइना होनो हानायमोन । बेनि अनगायैबो राभानि मोदोमाव एरै बाइदि मुहिनि गोहो दंमोनदि जाइनि थाखाय मेथाइ , दामनाय - देनाय , मोसानाय , बिबुंथि बाइदिजों राइजोखौ गोर्लैयै गोमोहोनो हायोमोन । 
 राभाया दीधेलीअाव थानाय समाव सानसेखालि अरबिन्द ' घ'ष आरो तरुण सेन डेकाया फैबाय राभाखौ नागिरनानै । अब्ला हरनि 11 रिंगा जाबायमोन । लोगोयाव मदन मेधि । राभाजों बिथांमोनहा स्रोदयै सावरानाय जाबाय । बेनि उनाव दीधेलीनि राइजोजों घ'ष आरो डेकाखौ सिनायथि होनाय जाबाय । दीधेलीनि राइजोया बेनि सिगांआव