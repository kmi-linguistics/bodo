थेंफाख्रिया मेक्लिनसननिफ्राय केप्टेइन हार्डिनि थैनाय खौरांखौसो मोनदोंमोन आरो सार - अन्थाइ गावजानाय बायदि जादोंमोन । रुपसिं दाफादारआ बिनि अन्दर महलसिम थांनानै बुरखायहैनो गोनां जादोंमोन । हार्डि साहाबानोदि थेंफाख्रिनो जोथोनै खननानै लाबोनाय सनदखौ होफैदोंमोन बे बाथ्राखौ रुपसिं दाफादारा फोरमायनायाव थेंफाख्रिनि गोसोआव जाखांफैदोंमोन बै बुंलांनाय बाथ्रा – 'नैबे समनि फ्रायनो थेंफाख्रिया मोनासो , सन्कस आरो बुरीदिया गाथोननि इजादार बिबानखौ मावगोन । बियो गावनि खामानिनि आखाफाखाथिखौ दिन्थिनो हायोबोला बोसोरसेनि मादाव बिखौ 'तहसिलदार ' बिबानाव प्रमशयन होनाय जागोन । ' बिबदिनो गोबां ब्रिटेनिफोरनि अननाय आरो बोर मोननाय फोरखौ गोसोखांनानै थेंफाख्रिया उफ्ले उफ्ले गाबदोंमोन । हिनजाव इजादार जेरावबो नुफेरैलाय उत्तर प्रदेशनिफ्राय साब्रे फाइखिफोरा थेंफाख्रिखौ नायनो फैदों । मानोना खम्पानिया बिब्दि आइजो इजादार जेरावबो होफेराखैमोन बेल' नङा जायगानि साफ्रोमबो सुबुंफोरानो थेंफाख्रिखौ नुयोब्लानो गोमोग्रामोन । मेक्लिनसन साहाबजों सम सम बेरायथिंनो थांबोला थेंफाख्रिया गाव हादोरनि मिथिंगानि नुथायफोरखौ नायनानै गोमोहाबग्रामोन । मेक्लिनसन साहाबाबो बुंनायमोन - ' नोंनि बै समायना थिलिखौ जों रंगिना संगिना महरजों साजायगोन । रावबो सुथुरनि थुंग्रिया नोंनि बे दावरायनि गां बादि , समायना बिफांनि दालाइ ससेबो दाननो हानाय नङा - मिथिगौना भुटानआ बेसेबां गाग्लोबनानै थांबाय ! मानसि बुथारनानै मैदेरनि दाण्डियाव गारसोनानै थांनाय ! बेसेबां अनागार ! बिजनि दुवारखौ लानाय भुटाननो बिजनिआ बेसेबां खाजोना हरदोंमोन मिथिगोना थेंफाख्रि ? ' थेंफाख्रियाबो गोख्रोङै फिननायमोन - 'मेकि साहाब ! जोंनि बिजनिया होदोंमोन ना गोरान , खुन्दुंनि जि - जोम । आरो होदोंमोन सनानि गहेना । ' थेंफाख्रिया बिब्दिफिननानै मेक्लिनसन