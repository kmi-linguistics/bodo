दाफुङो । आरो बे बिफाननि गेजेरजों सोलोंथाइ आबहावाखौ गोगो खालामनायनि खाबुबो दं । सरकारि बिफानारि खान्थिबादियै फरायसालि सामलायनाय , फोरोंगिरिफोरनि फार्से नोजोर लाखिनाय बायदि बिथिंखौ नोजोर होनो थाखाय फरायसालि नायगिदिंग्रा बिबानगिरिफोर दं । नाथाय आथिखाल थासारियाव बिफानारिनि सोलोंथाइनि सायाव नोजोर लाखिनायखौ गैयि जानांनायाव सोलोंथाइनि आबहावा गोगो जालांनायनि अनगायै गुबुंलेसो जालांगासिनो थानायखौ नुनो मोनो । 
5 . फोरोंगिरिफोरनि जेंनानि फार्से सरकारनि गोहैलो नोजोर : 
 फोरोंगिरिफोरनो थि समाव बेथन होयि जेंनाया फरायसालिनि आबहावाखौ गाज्रि खालामदों होन्नानै अां सानो । सम सम फोरोंगिरिफ्रा बेथन मोन्नांगौनि थाखाय थाखोनिफ्राय जानगाराव थानाय , बायदि समावसारनाय , थासारिया फरायसालिनि थासारिखौ गाज्रियै गोहोम गोख्लैयो । 
 गोजौवाव सावरायनाय बेफोर दाथाइफोरखौ समानै गेवलांसारहोनो हाब्लासो सोलोंथायनि आबहावाखौ गोगो खालामनायाव गोरलै जागोन होन्नानै अां सानो । सोलोंथाइनि आबहावा गुबुंले जालांनाय थासारिखौ सानफ्रोमबो सावरायोब्लाबो बेखौ सुस्रांनायाव मोखथां राहा लानायाव थोंजोङै हाबा मावनायखौ आथिखाल थासारियाव नुनो मोनाखै बुंब्लाबो बांद्राय जानाय नङा । अदेबानि बर ' थुनलाइ आफाद आरो एबसुआ बर ' बिजों सोलोंथाइनि बायदिसिना जेंना आरो गुबुंले बारहावाखौ सुस्रांनो थाखाय सोलोंथाइ नायफामग्रा आफाद ( Education Vigilance Committee ) बायदि दानायनि गेजेरजों हाबा मावनाय नुनो मोन्दों । बर ' थुनलाइ आफाद आरो एबसुनि नाजानयाव एसेब्लाबो गुबुंले थासारिया साबखांदों होन्नानै अां सानो । बे खाबुवावनो सोलोंथाइनि थासारि सोदांनायनि हाबा मावनायनि सायाव आंनि माखासे मोन्दांथिखौ फोरमायनाया गाहाम जागोन होन्नानै अां सानो । एबसु आरो बर ' थुनलाइ आफादआ सोलोंथाइ नायफामग्रा आफाद ( Education Vigilance Committee ) दानायनि गेजेरजों थासारिखौ सोदांनो थांनायाव माखासे थासारिजों मोगा - मोगि ज़ानो गोनां जादों । 
 1 . सोलोंथाइ नायफामग्रा आफाद ( Education Vigilance Committee ) आ फरायसालियाव नायदिंनानै फरायसालिनि सामलायनाय फार्से गोरोन्थिफोरखौ थोंजोङै हमनो हाब्लाबो बेनि सायाव गोख्रों राहा लानायनि खाबु गैया । अदेबानि जेंनाखौ सरकारि बिफाननारिनो दिन्थिनानै बेखौ बोस्रांनो खावलायनोल ' हायो । Committee –नि बिथोनखौ खायसे फरायसालि सामब्लायग्राया गनायाबालानो थानायखौबो नुनो मोन्दों । जाउनाव नायफामग्रा आफादा गावनि हाबा मावनायाव जाफुंसारै नुनो मोनो । 
 2 . थांनाय 27 - 10 - 2005 अक्त'आव एबसुनि बान्जायनायाव बर ' बिजोंनि सोलोंथाइनि आबहावा सोदांनायनि सायाव मोखथां हाबा मावनो कक्रराझार सहरनि गासै 25 सासो गोरों गोराफोरखौ लानानै मोनसे Education Awareness and Assessment Cell of ABSU दानाय जायो । Cellनि सोद्रोमाफोरा हाबाफारियाव थि समाव बाहागो लानो हायि थासारियाबो ABSU खौ थि समाव हाबाफारि मावफुंनायाव गोबां आख'– फाख'आव खोख्लैदों । 
3 . सुबुंदारा खान्थि ( गणतान्त्रिक ) हादराव सायख'हरजानाय बिजाथिफोरहा सुबुंनि जिउ खांलायजों खाथि सोमोन्दो दं । माहारियारि आफादफ्रा हाबा मावब्लानो सायख ' जानाय बिजाथिफोरनि ( MLA , MP , MCLA ) फार्से सरासनस्रा सुबुङा माबा मोनसे गोहोनि थाखाय गिनाय आरो गनायनाय थायो । बेनिखायनो साफ्रोमबो सायख ' जानाय बिजाथिफ्रा सम सम गाव गावनि समष्टिनि फरायसालि एबा सोलोंथाइनि बिफानारिनि फार्से गोख्रों नोजोर होयोब्ला सोलोंथाइनि गोगो आबहावा दानायाव मदद होगोन होन्नानै अां सानो । आथिखालाव रावबो सायख'जानाय सोद्रोमाफोरखौ फरायसालिफोराव गाव