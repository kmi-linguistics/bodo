मोनसे हारि आरो हादतआ गोदान महर मोन्नायनि आन्दोआव थायो साफा - साफा सानस्रि आरो आदर्श गोनां सुबुं । जाय सुबुंफोरनि सानथौ आरो आदर्शखौ सुंनानैसो दिनैनि मुगायाव आगान होफैनो हादों । बिथांमोन होलांनाय बोसोनफोरखौ जोंनि थाखाय थरफा थरफा जोंथि अलंबारनि समान । बिथांमोन होलांनाय अलंबारानो दिनै भुमनि सुबुं माहारिखौ मेगन गेवहोबाय आरो बेखेवनानै होलांबाय । नङामोनब्ला जों बै थाखोआवनो थाबाय थागोनाबो रोखामोन होनजायो । बिनिखायनो बिसोरखौ मान होनायजोंल ' जाया फुजिनांगौबो । बिथांमोननि गोबौ , गोख्रों आरो गोथार सानथौ आरो आदर्शनि गेजेरजों सुबुं माहारिया दावगानो हादों । बाथ्रायाव दं गोजामखौ गारनानै माब्लाबाबो गोदान जानो हाया । आथिखालनि गोदान महर मोन्नायनि गुदियावनो दं गोजामनि थुलुंगा एबा बिहोमा । बै समाव दानि बादि जौगाखां नङामोन आरो सुबुं सानखोआबो रुजुनायाव दानिजों बेसेबा बाङाइमोन । दानिखौ नायदो सुबुंनि बाना जानानै फैबाय । बेनिखायनो गोदान - गोदान नांगौनि गोनांथिया बारानिफ्राय बरासिन जानो हमदों । सुबुंफोरनि सान्नायफोराबो साबसिननिफ्राय साबसिन जाबोनो हमदों होनजायो । बै गेदेमाफोरनि सान्थौ आरो आदर्शखौ गोदानसिन महर होगासिनो दं । बिथांमोननि आगानखौ उन संनानै दानि गोदान जोलै हान्जाफोर दावगा लांनायखौ नुनो मोनो आरो बेयो सोलिगासिनो दं ।