खौरांआनो जेन ' आस'खान्दा । बे दीधेलीयानो बिथांनि जिउनि मोनसे मख'जाथाव आयदा । मोनसे एंगारजाथावयै बाहागो । जेब्लानो दीधेलीनिफ्राय लिंहरनाय मोनो अब्लानो बिथाङ हाग्रा - बंग्रा , गामि - गफा गिदिंला बायोब्लाबो बोदोर जायो । बिथांनि गोसो गार्बोयाव मेगन सिगांवाय जोंलारि गोजावफैयो गोबां सिनायनाय मोखां । बिसोरनि गेजेराव रति सरगियारिनि सावगारिया सिगां जाखांफैयो । बै गिनोरोङै गोहो गोरा सेंग्रा जालाङाद गुफुर गामसा आरो खद्दरनि कामिज ( ग'स्ला ) जोमनाय , खुगायाव जाइनि अराइबो मिनिसोरां , दालिम बेगर बाइदि हाथाय माखासेया जोंसारबाय थायो , गोसोखांब्लानो बिष्णु राभाया गोजोन्नाय मोनो । न'खरनि गोराजोयाबो संग्रामनि मोनथोरजों जारिजाखानाय बायदि । दुखु गैया , मेंनाय गैया आलासि बुजायनायनि थाखाय जेन ' अराय थियारि । बिब्दिनो बिथांनि बिफं तिथि सरगियारिआबो जेन ' बिथांमोननि अांगो सोलोंसा । श्रीरामचन्द्रनि बिफं लक्ष्मनसो । बिथोन मोनोब्लानो हाग्रा - बंग्रा सौसिनानैबो , दैमा - दैसा सानस्रिनानैबो , अम्बासि हरा दैहु लुफावनाय अखा हानायखौबो नेवसिना हाबा मावफुंथारगोन जेरैखि जाया । 
 रति सरगियारीया बिष्णु राभानि आंगोनिबो अांगो , मावथि सोलोंसामोन । बेखौनो नैबो मोनसे जाथाइनिफ्राय आरोबाव रोखा जानो हायो । मोनसे समाव मुसलपुरनि आस्राबारियाव दुलाराय आसाम खेराइ फोर्बो ( सदौ असम खेराइ उतसब ) खुंनाय जादोंमोन । बर'फोरनि बे फोर्बोनि हारिमु आफादनि आफादगिरि महरै राभाखौबो हांख्राइनाय जादोंमोन । रति सरगियारी आरो मदन मेधियाबो बे फोर्बोयाव दंफायोमोन । बे फोर्बोयाव बर'राइजोया बिष्णु राभानो मोनसे बाउथाइ होयो । बेनो जादों बै समनि मोसानायाव