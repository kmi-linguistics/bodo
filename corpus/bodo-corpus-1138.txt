हालमाजि : जागोन दे गोरा । मावजि : दे , बिदिब्ला दिनैनि आफादखौ बेवनो फोजोबनाय जाबाय । एसेनोसै । गोजोन्थों । बइबो : गोजोनथों । [ फैसालि गोग्लैयो ] ( खौरां गानै ) [ नुगासे ] [ खुबिरनि न ' सिथलाआव बाथौ दुमनाय दं । बाथौ गेजेराव सिजौ बिफां । सिजौ बिफांगुदिआव साथि गंसे मोलेले जोंगासिनो दं । खुबिरनि आरो खाथि खाला गुबुननि दाउज्ला गिसिरदों । लासैनो सोरांबोबाय । सोरांनाय लोगो लोगो खुबिरनि न ' बाख्रि न'मा न'खौ खावसे नुनो मोनो । बेथिंजायनो गइ फाथै , थाइलिर , नालेंखर बिफांफोरखौ नुनो मोनो । खुबिरनि सिथलायाव गामिनि अजा आरो सानैसो मानसि जिराय गासिनो दं । खुबिरआ थांहां फैहां । न'निफ्राइ हाबलाय ओंखारलाय खालामदों । खुबिरनि न'सिङाव साथामसो जिरायना दं । न ' सिङाव देवस्रिआ गथ' जोनोम होनायनि सोगोम गासिनो दं । बे समावनो सासे बुरैआ न'निफ्राइ थंब्लेद ओंखारना बुंफैयो । ] बुरै : आगै खुबिर , नों बाथौआव दै गोथार लाना खुलुमदो । अजाआ खिरा फोरथोंसै । खिरा फोराब्ला हामनाय नंला । मानसियानो होला थुथिलायबाय । खुबिर : दे बाजै दे । [ अजानि खाथिआव थांनानै ] मा माथो नांगोन आदा ? अजा : दै ल'थासे , दाउदै दैसे आरो खुन्दुं आवआल' लाबो । लोगोसे सिखा गोथों गंसे आरो अन गुन्दै एसे । खुबिर : दे आदा । [ खुबिर बाख्रि आगाननिफ्राय दाउदै दैसे लाना फैयो । बिनिफ्राइ दै लथासे आरो सिखा गोथों गंसे होफैयो । अजाया बाथौ सेराव ल'थानि दैजों लिरस्रांना अनसायाव दावदै दोनो । बिनिफ्राइ आवरायो । ]