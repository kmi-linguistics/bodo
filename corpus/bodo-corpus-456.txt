गौथुम बियाबआव हमना लादों । नाथाय बिसम्बियाव सुंथाग्रानि माखासे लिरनाय बाथ्राया बुलिबावग्रा बाथौ आरिफोरनि सायाव थोंजोंयै दुखु होनाय जादों । बेनो जाबाय - थानसालियाव थांनानै खुलुमनो आरज गाबनो खाबु गैया । मानोना बुलिबाथौआव बांसिनै सात गाथोननि मोदाय दावदाय फोरखौसो फुजिनाय जायो । बुलि बाथौआव सात गाथोननि मोदायखौसो फुजिनाय नोजोर खालामनो हायो । बुलि बाथौआव खौसेथि अनलायनायखौ नोजोर गोलैया होननानै गोबां लिरदों । नोंथांमोननि गाहाय सुजुगिरि मुश्री कार्तिक बसुमतारीयानो मिथिगौ बुलि बाथौआव ओनसोल नाङै बेसे गोजोनथाव सुख सान्ति । जौखौ जोंबो जायगा होआखै । गंगोनाङा गंगोनांखा । हारसाफ्राबो फोसार मुथा मोनजायिनि गावजों गावं बुलाय खायो । बेयाव बाराद्राय साननांगौ गैया । बिगियान प्रजुक्तिनि मुगायाव दानि लेखा फरायाव दावगानो हानाय गेदेमा सुबुंफ्रा गोदोनि बुलि बावनाय हुदाखौ नागारना दानि फोसाब जानाय बिबार बाथौनि गेजेरजों होनो खावलायनायखौ नुनोमोन्दों । आंबो बुलि बाथौनि जानानै बिखौ गोसोसिंजों बरायो । दानि मुगायाव मोजांखौसो बयबो सुबुङानो हासथायो । नाथाय धोरोमा सोरनिबा मोजांखौ नुना सोरनिबा बुंनायाव गेलेमना थांफाग्रा जिराद नङा । 
 जीबनि मादाव मानसियानो देर सिन । आनानगसाइआ बे सुबुं माहारिनो साननो - हनो रोंनाय मोनसे वाकशक्ति हरदों । बे गोहो एबा शक्तिआ थायामोनब्ला सुबुङा गुबुन जिबजुनारफोर बादि जागौमोन । बेनिखायनो गोदोनिफ्राय सोलिबोनाय बाथौ धोरोमनि बुलि बावनाय समाव गार्जा फोर्बोफ्राव जाना गुरुफाथाली बावनाय समाव रायलांनाय एबा मुख'लांनाय मोदायफोरनि मुंफ्रा नंखाय नामा ? नुयाखैमोनब्ला दिनैसिम जाना गुरुफोरनि खुगायाव बे मोदाय फोरनि मुङा खुगा खुगा बोरै सोलिबोबाय थाखो ? बबे मोदाया बबे फाथालीयाव माखौ जायो बोरै बुंनो हाखो ? गाहाय गार्जा थाननिफ्राय साहाना हारसा मोदाय खोलाना बर'मोदाय होनना बोरै थाबोखो ? संराजा संबुरैनि मुङा बर ' धोरोमाव बोरै जायगा मोनबोखो ? बर'नि नखराव इसिं अखंफोरनाव गोसोआव सौग्राव फैयो । बेरा फार्सें मोदाय दावदायखौ रायखांना बोरै मावग्लुं होनो हाखो ? बेखौबो मोनसे साननो गोनां बाथ्रा । 
 जिबखौ सिथारनायाबो महा पाप । बे बाथ्राखौ बयबो सुबुङानो मिथिगौ । बाथौ धोरोमाव गोजाम आरो दानि फोसाब जानाय बाथौ ( बुलि बिबार ) बाथौनि गेजेराव फारागा बेनोल ' बुलिया पाप हाबा बिबारा पुन्यनि हाबा । साननानै नायोब्ला एखेयानो नुफ्रामो । जिबआ सिथारब्ला दान्दिसे उनाव थैलाङो । बाब्राब बाब्राब थैलांनायखाय गोसोजों अननो ओंखारो । पापखौ मेगनजों नुयो । गोथां बिबार बारसेखौ खानाय हाबायाबो बिखौनो नुयो । दसेनि उनाव बियो ज्रय रानलाङो । बेहाबो बिफाङाव नांथाबना बारनाय समाव गोथां जीउ दंमोन । फिथाइ बेगर जागौमोन । फोलेर एरगौमोन । बेनि पाप जानायखौ जों मेगनजों नुवा । अननो ओंखारा । सम्राट आकबरआबो फिसाज्ला हुमायुनखौ फोथांनो थाखाय गसाइनि खाथियाव गावनि बेसेन गोनां जिउखौनो बावदों मोन । जों बादि लेखा गोरों , मिरि , देउरि , कार्बि , डिमासा सुबुंफ्राबो बुलि आरा जौ जों फुजा होनायखौ नागार हायाखै । जों बर ' फोरनोबो बेसेबां गोबाव नांगोन । अब्लाबो बेखौ फोसाबलांबाय थानायाबो जोंनि बिबान । बेखौ