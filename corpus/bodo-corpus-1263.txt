गुन्द्राफोरनि रां - माहारियारि हालोद साबस्रांहोनाय आरो साख्रिनि खाबु दिहुनद्लाबनानै होनाय नङा । थामथि मुलुगनि हादरफोरनि रां माहारियारि बिथिंखौ जौगाहोनायाबो नङा ; ग्रुप जि - 8 ( आमेरिका , जापान , जार्मोन , फ्रान्स , इटाली , इंलेण्ड , कानाडा आरो रासिया ) नि स्वार्थ सुफुंनायबोल' । आथिखालाव भारतआ बिदेशी पूजीनि ऋणआव गोदोनानैसो दं । हादरनि बाजार - हाथाइ साख्रिफ्रा गुबुन हादरफोरनि कम्पानिफोरनि आखाइ मुथायावजोबसै । एल . आइ . सि . , उद्यग , बेंक आरिफ्रा प्राइभेट दखनाव हाबजोबहां हाबजोबहां । भारतनि 5 लाख उन्दै गिदिर उद्यगफ्रा बन्दबो जाबाय , कौटि कौटि सुबुंफ्रा साख्रि गोमाबाय , भारतनि उद्यगसालियाव दिहुनजानाय मुवा बेसादफ्रानो भारतनि बाजाराव फानजानो मोनिबो जाबाय बिदेशी मुवा बेसादफ्रासो जोंनि हादरनि बाजारखौ सेनानै लानायाव । बेनि जावोनाव भारतनि रांनि बेसेना बाडाइ जानानै डलारनि बेसेनासो बांनो हमदों । भारतनि रां बाग्ला ( Inflation ) जानायनि बिबाङा बांनायनिख्रुइ बांसिन्दों । दिनै बि . पि . एल . हांखोनि गाहायाव जिउ खांनानै थाग्राफोरनि बिबाङा जोंनि हादाव गासै सुबुं सानखोनि 50 जौखोन्दोसिमाव थांदों । ग्ल'बेलाइजेसननि मुगायाव भारतआ दारिमिन ( Industry ) आरो फालांगियाव 9% आरो आबादाव 2% जौगानो हादोंब्लाबो भारतनि गासै सुबुं आबादनि सायावनो जिउ खांनानै थानांबाय दं । दानि ग्ल'बेलाइजेसननि मुगानि ग्ल'बेल भिलेजआव फेर्लेबसे जायगा आवग्रिनानै थानाय बि . टि . ए . डि . आ आलादा राइजो दरसे नङाब्लाबो दरब्रे ( 4 ) जिल्लाफोरखौ लानानै गावहानो खुंथाइ - गोहो गोनां हालाम ; जायखौ गुसुङै एबा थाबै बड'लेण्ड मुङैबो मुख'फ्लायनाय जायो । बे हालामनि हानि साग्लोबसारथाइया गासै 8795 बर्ग किल'मिटार आरो सुबुं सानखोआ गासै 29 . 21 लाख । जोंनि ग्ल'बेल भिलेजआवनो थाफानायलाय बड'लेण्डआवबो बुहुमनि गुबुन गुबुन ओन्सोलफ्राव दंनाय बादिनो ग्ल'बेल अवार्मि दंसै । बेनि अनगायैबो , ग्ल'बेलाइजेसननि दोहौवा बे हालामाव गुबुनफोरनिख्रुइ इसे बारासिनसो नांनानै दं होननानैनो बुंनांगोन ; मानोना बड'लेण्डनि नोगोरारिफोरनि 52%आ बर ' थैनिब्लाबो गुबै बर ' नङै बादिसोजोबसै । गोदोनि बर'फोरा बोज'बनानै लाबोनाय दानाय - लुनाय , मावनाय - दांनाय , साननाय - हनाय , गान्नाय - जोमनाय , फोरोंनाय - सोलोंनाय , खुलुमनाय - फोथायनाय आरिफ्रा बड'लेण्डआव थाग्रा बर'फोरनियाव दा गैलियाखौनो बुंजासै । ग्ल'बेलाइजेसननि दोहौआव आरो थांनानै थानांगौनि थागिदायाव बड'लेण्डनि बर'फ्रा दा थानाय - जानाय , सोलोंथाय लानाय , मावनाय - दांनाय , गाननाय - जोमनाय , रायलायनाय आरि जेरावबो सोलायजोबबाय । बांसिनानो हाल एवलिया , माय गायलिया , माय हालिया , बर ' बिजोंजों सोलोंथाय लालिया , बर ' रावनि जेबो बिजाब फरायलिया , बर'नि थांनाय थैनायनि बाथ्रा साननायाव बाहागो लालिया , बर ' राव थुनलाइ जौगानायनि थाखाय हाबा मावनो ओंखारलिया , बर ' हारिमु सोदोमस्रि , धोरोम आरिनि जौगानाय आरो साबस्रांनायनि बागै जिंगा सिलिया । बर'फ्रा बे रोखोमै सोलायनायनि गुदियावनो दं ग्ल'बेलाइजेसननि दोहौ । राजखान्थियारि मुलुगावबो बेनि दोहौवा बड'लेण्डआव दिनै जोबोर गाज्रियैनो नांदों होन्नानै बुंनो हायो । राजखान्थियारि गोहो आरो खाबुफोर बुथुमनानै गावबा गावै देरख्ल'नो आरो गोहो बोलो गोनां जानो थांनायनि थागिदायावनो बड'लेण्डनि राजखान्थियाबो गोबां बर ' फिसानि खर'जाबोबाय आरो ओन्सोलाव रां - माहारियारि आरो राजखान्थियारि जेंना सोमजिहोनायनि अनगायैबो गावजों गावनि गेजेराव बुर्जा एना एनि लाबोखांबाय । ग्ल'बेलाइजेसनआदि खालि नासयखान्थिखौल ' जायगा होयो बे बाथ्राखौ आं सिगाङावनो सावरायबोखांबाय । ग्ल'बेलाइजेसननि दोहौवा जेरैखि फैया आरो जेसेबांखि गोहोम गोबां जाया जाथों ; बे बुहुमाव बर ' हारिखौ मोनसे सोदोमस्रि गोनां हारि महरै