सिगाङावनो सोंनाय फैयो , गोजोन आरो जौगानायखौ सोर लुबैया ? लुबैयो । बयबो लुबैयो । गोजोन थासारि थायोब्लासो सुबुं , समाज , हादोरआ जौगाखांनो हायो । सासे सुबुंनि आबुं जौगानायनि थाखाय गोजोन थासारिया जोबोर गोनां । समाजाव आब्रुथि , गोजोन थायोब्लासो सुबुङा गेवलांसारनो हायो । बेआब्रु , गुबुंले आरो गिलु गिलु थासारियाव बुहुमा लोमजाथारो , बिस गोरसावो । उन जोलैखौ मोजां बोसोन होनानै गाहाम लामाजों दैदेननोब्ला नांगोन गोगो थासारि । नङाब्ला आगानफ्रामबो गाद्लिनजानो आरो लामा आन्दायजानो गिनांगौ जायो । Where the mind is without fear and the head is held high . . . . जेराव गोसोआ गिनायनिफ्राय उदां आरो मानसिफ्रा खर ' दैखांनानै थांनानै थानो हायो बेबादि जानांगोन जोंनि हादोरआ । जोंनो नाङा दानथार - सुथार , थगाय - थसि , बिदा फंबायजों दावहा । जोंनो नाङा हिंसा आरो फिन हिंसानि बादायलायनाय । जोंनो नाङा थैसाम लामा , माउरिया गथ'फोर , रान्दि आइमाउफोर आरो बेंगुरा दावहारुफोर । जोंनो गोजोन नांगौ , जोंनो खौसे नांगौ , हारि होन्नानै थांनानै थानो नांगौ बिदा - फंबाय , बाय - बाहागि । जों जोंनि सिनायथिजों बुहुमाव मुनुस महरै थांनानै थानो लुबैयो । जोंनि सिनायथियानो जोंखौ माहारि , समाजखान्थि , रांखान्थि , बोसोनथि आरो गाहामजों सरजाबनानै दोन्नो हानांगोन । खौसेयै जों बयबो गसंनांगोन आरो हान्थिनांगोन गाखोनायनि ( उत्तरन ) लामा । खौसेथि होन्नाय सोदोबा मोनसे ओंथि बह्रा सोदोब । खौसेयै जाय गसंगोन बिसोर थाउरिगोन आरो । गावस्राब्ला जोबस्रांगोन । खौसेथिया जानांगोन जोंनि जिउ खांनायनि मोनसे मोन्थोर आरो लामा । बेसेबा गोजान लामा हान्थिनानै जों थिरिं बिरिं गसंथानो हानाय जाफिन्दों । बे खौसेनि दौलेंजों बोनथुमजानानैनो जों बेसेबा गोजान आवगायलांबावनांगोन । जोंनि थाबायनां लामायाव सान्थ्र'हायै सुथुर । जोंहा दं जिउ खांनायनि मोनसे दोरों , गोजाम फोथायनाय । गोर्बोआव जों खाङो जोंनि सि गुरु । नाथाय दा जोंनि गेजेराव गोबां फाराख । इज्म , फोथायनाय आरो हालोदनि फाराखआ मानसि सोरजिनायसो । गोनां जायोब्ला बेफोरखौ सोलायनो , बोज'बनो एबा नेउसिनोबो गोहो थानांगोन । सोलायनायनि समा दानो । सोलायनाया लाबोनांगोन जौगानायनि रादाब । गोरोन्थिखौ जों फोसाबनांगोन , गावजों गाव निमाहा होलाय नांगोन । सुथुरा - सुथुरि सान्नायखौ फोजोबस्रांनांगोन आरो दाफामफिन्नांगोन जोंनि फोथायनाय । हारि दानायाव जोंनो बयखौबो नांगौ । जों मोनथिगौ न'आव फैफिन्नाय / थांफिन्नाया माब्लाबाबो गोबावद्राय जानो हाया मानोना अांगोफ्रादि अराय नेनानै थायो । बिनि थाखाय बयबो अहं सानस्रिखौ नागारनांगोन । अब्लासो मोजां हाबाया । फिथाइ होगोन । फै जों बयबो खौसे जानि , खौसे जानानै आवगायलांनि । फै जों थांखिसेयै गोजोन , गाहाम आरो जौगानायनि थाखाय हाबा मावनि जाहाथे - सर्वे भवन्तु सुखिनः सर्वे सन्तु निरामयाः । सर्वे भद्राणि पश्यन्तु मा कश्चिद् दुःखभाग्भवेत्॥ (बयबो सुखि जाथों । बयबो गोजोन जाथों ।बयबो मोजांखौ नुथों । रावयो दुखथिया दाजाथों )