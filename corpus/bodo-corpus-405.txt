सरजाबनानै दङखायनो दोहोरोम आरो सानखान्थिनि सोमोन्दोखौ नङा होनना बुंनो हाया । जों मोनथिगौदि , बिगियान सानथाय गैयि साननाय - हनाय आसार खान्थि , मावफारिनि जेबो गोनांथि जाया । सानखान्थिआबो बिगियाननि गेजेरावनो । बिनिखायनो बिगियानाबो दोहोरोमनि सायाव सोनारो । बिदिन्थि बादियै - हिन्दु दोहोरोमाव थैनि सोमोन्दो थाखाय मानसिजों जुलि जानो मोना । हिन्दु दोहोरोम आरो नेमखान्थिआ जिखौनो मानिना सोलिदों आरो बेयाव थानाय गोनांथिखौ गनायदों । गेदेमा दर्शनिक हेमलेनि बादिब्ला - जायनि साननाया गोथार बिनो सैथो आरो सैथो साननायानो गोथार । आरो जेराव साननाया गोथार , सैथो दङ , बिजिरनाय दङ बियावनो सानखान्थि दङ । होवाइट हेडआ बुंदों - गुवार ओंथिआव सानखान्थिआ जादों गासैबो महर गोनां , नंथारगौ ओंथिगोनां साननाय गेवलांसारनाय । बिनिखायनो दोहोरोमाव सानखान्थि हाबनानै दङ । हिन्दु सानखान्थिगिरिया आरो एसे दावगानानै बुंदों - बेफोरखौ बुंफोरनानै मा जानो , बे बुहुमाव थानाय खान्थि आरोबाव दोहोरोमनि थांखिआनो जादों मानसिनि उदां ( मुक्टि ) बे संसारनि दुखु - जारलानिफ्राय बारगनाय । बे उदांस्रिनि बाथ्राखौ साननाय लोगो - लोगो गोसोआव फैयो सोर जोंखौ उदां खालामगोन । बिनिफ्रायनो इसोरनि खोथाया फैबाय । इसोरनि खोथाखौ गुबुन - गुबुनै लाबोदों । बिनिखायनो गुबुन - गुबुन दोहोरोमनि जोनोम जादों । इसोरनि सानथायनि सोमौन्दो ष्यिनोजाया बुंदोंमोन - थामथि बाहागोनि गियाननि हेफाजाबै जों जा मोनथिना मोनो बियावनो जों रंजायो । जोंनि बे रंजानायजों इसोरनि खोथाया सरजाबफानानै दङ' । 
 वाइल्डार कारनिबादिब्ला - गियाननि महरा मोननै बियो हारसिं दाजानाय नङा थामहिनबा सानगोथौ गियान , सानबोलावरिजों मोनाय गियान एबा सोलोजों बुथुमनाय गियानबाय गियान , सोदोमस्रि गियान एबा गासैनिबो गियान । गुसुङै बुंनो थाङोब्ला गियान गुफुजा एबा महर नङा बियो सानबोलाउरिजों दाजानाय । पाष्केलनि बादिब्ला - जोंनि गोसोनि सान्नाया मोननैयै सोलियो आरो नैथि लामायावसो जों सैथोखौ नुना मोनो । गोसोजों हमदांना मोनो । 
 बिखायनो , इसोरनि सानथाया गोसोआव फैनाय लोगो - लोगो बावहाय थिनायनि बाथ्राया फैयो । बावहाय थिनायावबो सानखान्थिनि बाथ्राया सोनारो । जेरै हिन्दु दोहोरोमाव मुसुखा बाउनाय । बाउनायाव मोनथोर आउरायनाय । ड० शर्ब्बपाल्ली राधाकृष्णआ बुंदोंमोन - दोहोरोमनि मोनदांथि साननाय आरो सानबोलाउरिजों गलाय मोन्देर आरो सैथोखौ दिन्थिनाय जायो मुसुखानि हेफाजाबै । मुसुखाखौ मेगन सिगाङाव दोननानै फुजियो । मुसुखाया मोनसे जाहोनबोल' । बेराफोरसेथिं जाइफोर मोनथोर आउरायनाय जायो बिफोरनि हेफाजाबै सानबोलाउरिनि हेफाजाबै आरज गाबनाय जायो । बिनि हेफाजाबै जोंनि गोसोआ गोथार जायो । बिनि अनगायैबो दोहोरोमनि गियान मोनो थाखाय गासैनोबो जोग - ध्यान गोनांथि जायो । बाउहाय जों महर बोना लायो जे गाव गैयाब्लाबो दङ होनना सानना लानाय जायो । बेबादिनो बाथौआरिफोरा बाथौनि सिजौ गुदियाव गोसो - गोरबोजों बोराइ बाथौ सिबियो , खुलुमो , खेरायो आरो आरज गाबो । 
 बिनिखायनो जों मोनसे खामानि मावनानै मोनसे थिरांथायाव फैनोहायो । जाइखौ सानंखान्थिनि रावआव फोरमान बुंनाय जायो । लोगोसे बियो सैथोबो । बिनिखायनो दोहोरोमनि नैथिलामायावसो जोंसैथोखौ नुना मोनो । गोसोजों हमदांना मोनो ।