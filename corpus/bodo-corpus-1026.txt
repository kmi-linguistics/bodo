फान्दा खुंनाइयाव रान्दिनि आसान खेउनाइ आरो गानहोनायनि खान्थि दं । 
सोदोमस्रिनि सोरां मोन्नाइ बर ' समाजनि गेजेराव आथिखालनि बर ' समाजनि हाबा खान्थिखौ फाख्रा - सिख्रा खालामनानै सनदेरफानाय खान्थिफोरखौ बाहायजेन्नाइखौ नुनो मोनसोनाइ जादों । बिदिन्थि बाइदियै फिसाजोखौ समाजनि राइजो - राजाखौ मिथिहोआ लासिनो स्रोदयै हाबा हरखोमानानै दाननै दानथामसोनि इयुनाव आथि मंला जानो थाखाइ लाइजाम रानथिंनानै राइजो - राजामोनखौ लिंथुमनाइया खान्थिखौ बर ' समाजनि गेजेरेराव सनदेरनाय गाज्रि खान्थिया साग्लोबनो हमबोदों । नाथाइ बे खान्थिया समाजनि गनाइ जानाइ खान्थि नङा । मानोना गोदो - गोदाइ बर समाजनियाव बिबदि खान्थि गैयामोन । फिसा - हिन्जाव बिलाइ हरखांनानै राइजोनि गुनि - गियानि गियाथिफोरखौ लिंथुमनानै भज जाहोनाइ । बे खान्थिया सोद्रोम समाजनि थाखाइ लाजि थाउना खान्थि । आथि मंला एबा दुनाबार फोरबोआ सेंग्रा - सिख्लानिसो फोरबो । बियाओ सोरबा समाजनि गियाथिआ लोब्बा गैया । आलासि सोंनाइनि मुङओ भज जाहोनो हायो नाथाइ आथि मंलानि मुङाव भज जाहोयोब्ला समाजनि बेंगिरि , गोथारि मोननि खर ' बारनाइ जागोन । बिनि थाखाइनो दिनैनि सोद्रोम समाजा बिबदि सनदेरनाइ खान्थिफोरखौ बजबनानै लायिआनो हारिनि थाखाइ मोजां । नङाब्ला सन्देरनाइ खान्थिया हारिनि सिनाइथि आरो खौसेथिनि अांखाल लाबोनो हायो । मोनसे हारिनि आसार खान्थि राव हारिमुफ्रा हाबानि फोरबो आरो फान्द्रा खुंनायफोराव रोखा रोखा नुजायो । बर ' हारिनि आसार - खान्थिखौ दोहोरोमनि गेजेरजों आरो हाबा फोरबो फान्द्रा खुंनाइनि गेजेरजों रैखा खालामबोदों । मालाइनि सनदेरनाय खान्थिफोरखौ बाहाइफैब्ला बर'नि हारिमु आरो हाबा फोरबो खान्थिया बबा जागोन ।