जोबनायाव नाथाय गोरा गोख्रों गोसोनि मानसिमोनब्लाबो हाजार जेंनाजों मोगा - मोगि जानो साखा - फारा जादोंमोनब्लाबो अभिनि बिफा आरो गावनि बिफानि गुमुरखौ मिथिनो मोन्नानै बिदा बिनानावनि गेजेराव जोनि समाजाव माब्लाबाबो हाबा जाफेरै बायदि जाथायाव लाख'हायै दुखुखौ सामलायनो हाख'यैयाव मन्जुवा फासि नानै थैहैयो । फारसेथिं बियो बेफोर गासै बाथ्राखौ अभिनि मुङाव लाइजाम लिरनानै गालांनायाव अभिमोननि नखराव जानो हाथाव खैफोरनिफ्राय जानगारहोलांखादों । गोरा गोख्रों गोसोनि हिन्जावमोनब्लाबो सम थासारियानो बिखौ गावखौनो गाव फोजोबनानै लानो थिनहैनायखौ नुनो मोनो । 
 सल'मायाव सल'मागिरिया गाहायै हारि सायख ' लायनायखौ दिनथिनो थांदों । बेखौ सल'मानि Hero आरो Heroine नि गेजेरजों फोरमायलांदों । सल'मानि Hero अभिया सासे बर ' खृष्टान धोरोमनि सेंग्रा । ओरैहाय सल'मानि Heroine मन्जुबालाया हारियाव सासे बामोन हिन्जावसा । नाथाय मोजां मोलायनाया हारि धोरोम , गोनां गैयै जेबो नाया होन्नाय बाथ्राबादिनो बामोन हिन्जावसा मन्जुवाबो बर ' सेंग्रा अभिखौ मोजां मोन्दों । मोजां मोननानैल ' थायाखै जुलि जाथारगोन होन्नानैबो गोसोयाव गानथि खादों आरो बे हिसाबै Court आव Register हाबाबो जादों । मन्जुनि गोसोया उदां , गोथार , गोरा आरो गोगोम । बेनिखायनो बियो इसेबो गियाखै । बबेखानि अभिनि बुंनायाव बियो गोरा गोरा बाथ्रा बोसोनसो होदोंमोन जायखौ अभिया दानगारहायाखें । " हार्सानि उदैयाव जोनोम जानाय गथ'खौ सासे सिमसानि नखराव फेदेरोब्ला बि हार्सा जाना थानाय नङागोन । हार्सा माथोबो रोनाय नङागोन । होमबा जोनोमनिफ्रायनो हारिखौ बानानै लाना फैखायो