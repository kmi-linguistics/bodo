मधुराम ब्रह्म , डा० मंगलसिं हाजवारी बिथांमोन लिरगिरिमोननि लिरनाय एबा खिन्थालांनाय बाइदिब्ला जावलिया देवाननि राणीफोरा गासै साथाममोन । जेब्ला ब्रिटिस आरो बिजनीनि राजा बीर नारायणनि सानथ्रिफोरजों मैखोम दावहा जायो । अब्लानो जावलिया देवाननि राणीफोरा खारखोमादोंमोन । बिब्दिनो जावलिया देवाननि राणीफोरा खारखोमा बायनानै चिदली एबा चिरां दुवारनि रुनिखाता फारसे आस्रय लानो फैदोंमोन । बे समावनो इंराजनि सुथुर लांसुनियाफोरनि मेगननि नोजोराव राणीया गोग्लैयो । इंराजनि सुथुर लांसुनियाफोरा जावलिया देवाननि सासे राणीखौ रुनिखातायाव दानथारनो मोन्दों होन्नानै बुंदों । जि जायगायाव जावलिया देवाननि राणीखौ दानथारनो मोन्दों बे जायगाखौ राणीकाटा होन्नानै बुंदों । राणीखौ दानथार खांनानै राणीनि गोथै सहखौ बै समनि बड़ रौनियाफ्रा दोनखोमायो आरो इंराजफोरखौ गिनानै रुनिखातानिफ्राय साहा 5 / 6 कि . मि . सो गोजानाव बड़नि आसारखान्थि बाइदियै सावहैयो एबा फबहैयो । जि जायगायाव राणीखौ सावहैदों एबा फबहैदोंमोन बै जायगाखौनो राणीपुर होन्नानै मिथिनो मोनो । 
 रुणीखाता मुं जाबोनायनि सायाव फंनैसो मिथिहोनो लानाय जाबाय - गोदो गोदाय आजै आजौमोननि समनिफ्रायनो जोंनि दैमा - दैसा , गामि , सोहोर , नोगोर , बन्दरफोरनि मुंफोरखौ बर ' सोदोबजों दोनबोनाय नुनो मोनो । नाथाय सम आरो बोथोरा सोलायबोनाय लोगो लोगो बैफोर बर ' सोदोबफोरखौ गुबुन सोदोब बाहायनानै सोलायबोनाय नुनो मोनसै । बै समाव इंराजफोरा दैमा - दैसा , गामि , सोहोर , नोगोर , बन्दरफोरनि मुङ बर ' सोदोब जानायलाय बर ' सोदोबखौ मोजाङै गारां बोनो हायैयाव गुबुन गुबुन सोदोब बाहायबोनाय नुनो मोनदों । इंराजफोरा सम सम हा - हुनि सारभे ( survey ) खालामोमोन । हा - हुफोरखौ तहचिलदार , मन्डल , कानानगुफोरनो हेफाजाबाव survey खालामनानै पाट्टा खालामो आरो मुं दोननानै दानखनायमोन । बै समाव बर'फोरनि गेजेरनिफ्राय लेखा गोरों मन्डल , कानानगु गैयैयाव गावसोरनि गोसो बाइदियै मुं फोरखौ लिरबोदों आरो बिब्दिनो गोबां बर'नि मुंफोरखौ गुबुन हार्सा रावआव सोलायलांनाय नुनो मोनदों । मखनो गोनांदि बैग्रिगुरिखौ बगरिबारी , औवाबारिखौ बासबारी , देवश्रिखौ देवसिरि , दादगारिखौ दादगिरि , राणीखाताखौ रुनिखाता बाइदि बाइदि जाबोदों । 
 गुबुन फारसेथिं रुनिखाता मुं जाबोनायनि जाहोनखौ जुक्तिफोरजों नागिर नागिर बिजिरोब्ला एरै बादि मोनो - जावलिया देवानआ सुथुरफोरजों एबा इंराजफोरजों गोबां गुबुन गुबुन जायगायाव रोन एबा दावहा नांदोंमोन । चिदली एबा सिरां दुवारनि अनगायैबो Kochary Duars एबा Bhutia Duars नि सिङाव थानाय माखासे जायगाफोराव मैखोमै रोन एबा दावहा नांदोंमोन । गोदोनि बिजनी दुवार दानि सिरां जिल्लानि बिजनी साब डिभिसननि सिङाव थानाय बिजनी खामारगुरिनि फोथार , गोदोनि बङाइगाव जिल्लानि खाथि दानि सिरां जिल्लानि बिरहां गामिनि फोथारफोरा बै समनि भुटान दावहानि रोन एबा दावहाथिलिमोन । रोन एबा दावहानि समाव जावलिया देवान लुनाय रौनियाफोर थाग्रा खरं दाबो बेंटल सालबारिनि धराबान्दा दै सेराव थानाय नेर्सोन दं , बि . आर . पि . एल . टाउनसिपनि सिङाव थानाय जावलिया देवाननि खरं , निसिमानि बलदि गामियाव दावहानि समाव जावलिया देवाना लुना थानाय केम्प , रुनिखातानि मावरियाफात गामियाव थानाय जावलिया देवाननि रौनियाफोर थाग्रा खरं आरो खुंग्रींनि साहा