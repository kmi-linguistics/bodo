आसामनि ट्राइबेल माहारि खोब - खोब थानाय हालामखौ Sixth एबा Fifth Schedule आव बोन्नानै दोनैखौ नोजोराव गोग्लैयो । बियो मोनसे जारिमिनारि गोरोन्थि जालांबाय होन्नानै बेखौ " Quirk of History " बाथ्राजों फोरमायलांदों । बे बाथ्राया रोखा दि ट्राइबेल बेल्ट आरो ब्लकआ बोन्नानै दोन्नाय हालामबो नङा ट्राइबेल हालाम होन्नानैबो संबिजिदआव मुंख'नाय गैया । ट्राइबेल बेल्ट आरो ब्लकखौ दोन्नाय दोनै आरो रैखाथि होनाया आसाम सोरखारनि आखाइयाव दं । ट्राइबेल बेल्ट आरो ब्लकखौ 1949 आगष्ट दाननिफ्राय दाजेन्नो जुरि जेन्नायनिफ्राय दिनैसिम सोरखारा रैखाथि होनो थाखाय गोसो गुदुङै आवगाय बोनायखौ नुनो मोनबोयाखै । बबेखानि बे खाबुखौ लानानै माखासे राजखान्थि गोहो लुबैसुला मानसिफ्रा गावनि राजखान्थि मुनामफानि थाखाय , भटआव देरहानो बांग्लादेशी सुबुंफोरखौ थुब्रायनानै दोन्नायखौ नुनो मोनबोदों । दानि चिरां जिलानि काजलगाँव , आमटेका , आमगुरि आरो क'क्राझार जिलानि भुमका , जयपुर बाइदि जायगाफ्राव बांग्लादेशनि आयेननि बेरेखा सुबुंफोरखौ बै समाव दोनफैनाया जोबोरैनो इनाय आरो जोलैनि हांगारनि खामानि जादों । जायनि थाखाय दिनै दुलाराय बर ' हारियानो बिनि पापनि फिथायखौ रुजुन्नांनानै बावयैसो जालांनाय हारियारि दाङाबाजियाव हालाखार बिलाखार जानांनाया मोगथां जाथाय ।