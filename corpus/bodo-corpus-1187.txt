जाउलिया : दे जागोन । ( जाउलियाआ आजावो आखाइ हुगारो आरो सिखिरिनो होफिन्ना बुङौ ) अः ओंख्रिआ जोबोद गोथाव जाथारदों । अनद्ला खारिजों दाउ बेदरजों बारासो जाफ्रांबाय अां । सिखिरि : अां ओंखाम ओंख्रिखौनो संनो रोङा । थावथारखैसैसो नंबाय अां । जाउलिया : बिनिफ्राइ आरो मा गोथाव जावावनांगौ ? गोबां न'खराव अनद्ला खारि मोनजाबाय । नाथाय बिब्दि मेलौलायनाय गोथाव अनद्लाखारि मोनजाफेराखैमोन आं । आं बावनो हानाय नङा । [ बे समावनो बेमारियाआ गुजुस्रेमफैयो आरो न'सिङाव हाबना जिरायो आरो गइ जाना बुङो ] बेमाफारिया : जमिदार साहाबआ दसे गोलांदो । आंबो दाबोरसे जिरायनोसै । जाखांना दाबोरसे जिरायहाबाब्ला देहाखौनो फ्रात - फ्रित मोनथारा आंहा । जाउलिया : जागोन दे । आंखौ जमिदार साहाब बुङाब्लाबो जागोन । नोंथाङा अांनि बिफानि बैसोनि समान । अां नोंथांखौ आदै सोमोन्दो लिंगोन । आंखौ जाउलिया होन्ना मुं गाबाज्रिब्लानो आं मोजां मोनगोन । बेमाफारिया : बाबु एबा साहाब बुंनाया बैसो गेदेर , उन्दैजों सोमोन्द गैया होन्नो अां सानो । साख्रि एबा बिबानासो मानगोनां । बैसोआव उन्दैब्लाबो बिबानखौसो मान होना गाबज्रिनाय जायो । मानसिखौ नङा । जाउलिया : थेवब्लाबो आं बाजागोन आदै । बिफाजों समान बैसोनि मानसिजों अां साहाब होनजानो लाजियो । बेमाफारिया : दे बिदिब्ला बेनो जाथोंसै । आइ सिखिरि आलासिनो बै ख'थाआव बिसोना खालामना होदो गोलांथोंसै । सिखिरि : खालामबाय आफा । जिरायनो हासिगौ । बेमाफारिया : दे बिदिब्ला फिसा जाउलिया नों जिरायहैदो । अांबो गोलांहैनोसो आलासिनो लथायाव दै दोनखाहै आइ सिखिरि । दा गांब्ला लोंथों । ( ओंखारलाङो ) सिखिरि : दोनहैबाय आफा । ( सिखिरिआ जिरायग्रा ख'थाआव हाबना जाउलियानि मोखांजों मोखां जिरायना गइ खावो आरो बाथ्रा जुरियो । ) आफाखौ आदै लिंबायब्लाथ ' अां आदासो लिंनांसिगोन । जाउलिया : अांखौ बिदा लिंब्लानो अां गोजोनगोन । अांहा बिनानावबो गैया । सिखिरि : आदानि सिनायथिखौबो मोजाङै मोनाखै ।