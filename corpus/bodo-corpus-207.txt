दै हं हं दिहं , दै ब ' ब ' दिब' , दै स्रां स्रां दिसां दै स्राइ - स्राइ । दिस्राइ बा दिख़ाइ , दै बु ब्रु दिब्रु - दै साव साव दिसाव बा दिखौ , दै अं दैयां । हं , अं , नं , ब्रु , स्राइ बायदि सोदोबफ्रा बर'याव दैफोरनि आखलजों गोरोबनाय मुं जायो । बिखौ आसामनि हिन्दु आरो आहोम लिरगिरिफ्रा बर'नि खुगानिफ्राय बोखानानै अष्ट्रिकनि जलंगायाव सोनो नाजानाय नुनो मोनो । 
 बर'फ्रानो बे मुलुगआव हादान सिफायनानै दैजों हाब्रु खालामनानै माइ गायनो सोलों ग्रोयो । जाय हाबायाव दै बिलित बिलित बाब्लित ब्लित थाबाय थाहोनानै माइ आबाद खालामो । बिखौनो बर'फ्रा दुब्लि बुङो । आलिजों बे खोन्नाय दखरसे बिब्दि हाखौनो दब्लाय बुंनाय जायो जायखौ असमिया बांलायाव दबल बा दब्ला बुङो । बर'फ्रानो बे सानजा भारतआव सिगां माइ आबादगिरि बुंनाय जायो । 
 बे हादतनि बार दैजोंनो बर'फ्रानो सिगां सिनाखि जायो । बारदै सिख्लायानो बिनि नेर्सोंन बारदै सिख्लायानो जादों मनसुन बोथोरनि रादाब लाबोगिरि । जोमै दाखा दाखा जानानै अखा हानायनि सम सौफैगौ । बिनि रादाबखौनो लाबोयो बारदै सिख्लाया । जेरै बर'फ्रा दैमा गेदेतनि बोरियाव सिगां रायजो जानानै गावखौ बोरिमानि फिसा बर'सा एबा दै बिमानि फिसा दिमासा , तिफ्रानि फिसा तिफ्रासा बुंनानै लानो हायो बिब्दिनो बे हादतनि गिदित बारदै ( Climate ) नि फिसा बड'सा ( Sons of the great climate ) बुं जायो । 
 बे बायदिनो मिथिंगानि बिखायाव बर'नि गोजाम जीउ खौरांखौ नागिरनानै मोन्नो हागौ । गोदान बर ' सानसुमाफ्रा गोथौ बिजिरब्ला ( Research ) गोदान गोदान नेर्सोन मोन्नो हागोन । 