मोजाङै मोजां खुुंफुंनो थाखाय मुस्रि मनेस्वर बसुमतारीखौ , आफादगिरि , मुस्रि बिस्व ब्रह्मखौ गाहाय नेहाथारि आरो मुस्रि बिरदाव मोसाहारीखौ रांदोनथुमगिरि महरै सायखनानै लानानै गासै 51सा सोद्रोमानि मोनसे आबुं बानजाय आफाद दानानै लानाय जायो । बानजाय आफाद आरो राइजोफोरनि हेफाजाबजों जथुमाया गाहामैनो गाहाम जाफुंसारलाङो । जथुम्मानि थामथि सानाव हाबाफारि बादियै , फरायसा आरो फोरोंगिरि जथुमाव , गुनगोनां सोलोंथायनि मावथांखि ( Mission quality Education ) आयदानि सायाव गुवार आरो गेबेङै मोनथिहोनो थाखाय भारत हादरनि बारग ' हादरगिरि ड० ए . पि . जे आब्दुल कालामखौ गाहाइ आलासि महरै लाबोनाय जायो । बिथांनि नुजाथिनाय बे मेलखौ आफादगिरिनि मासि लानानै सामलायो मुस्रि सुरथ नार्जारी बारग ' गोरायुं कक्राझार सरकारि फरायसालिमा , माननि आलासि महरै बाहागो लायो मुस्रि ब्रजेन्द्र कुमार ब्रह्म , बारग ' आफादगिरि , बर थुनलाइ आफाद , ड० कामेस्वर ब्रह्म , आफादगिरि , बर थुनलाइ आफाद , ड० मंगलसिं हाजवारी गोरायुं जिसिटिइ , कक्राझार , मुस्रि जनकलाल बसुमतारी बारग ' आइ , आर , एस . आरो गोबां माननि आलासि बिथांमोनहा । हाबाफारि जागायजेननायनि सिगां - सिगां दुलाराय बर'फरायसा आफादनि आफादगिरि मुस्रि प्रमद बर'आ ड० आब्दुल कालामखौ आफाद आरो बर ' राइजोफोरनि जानानै बिबुंथिनि गेजेरजों बरायनानै लानायजों लोगोसे सुंदयै मेलनि सोमोन्दै बेखेवनानै होयो । ड० आब्दुल कालामनि नुजाथिनाय बे जथुमायाव गासै 20 रोजानिबो बारा फरायसा , फोरोंगिरि , बाइदि बिथिङाव हाबा मावनाय सुबुंफोर आरो राइजोफ्रा , हारि बोरोन फाराग लायालासे बाहागो लानानै हाबाफारिखौ मेखोमै जाफुंसार होयो । 
 ब्रैथिसानाव हाबाफारि बादियै फुंनि समाव गोजाम आफादखौ सिफायनानै गाहायाव होनाय सोद्रोमाफोरखौ लानानै गेवलां मेलनि गेजेरजों मोनसे आबुं मावफुं आफादखौ 2011 आरो 2012 माइथायनि थाखाय दानानै लानाय जायो ।