जाबोनायसै जेरैबो । 
 सानसेखालिनि बाथ्रा । गुफुरसाफोरनि सान्नायाव ब्रह्मा एबा बरमानि अनगायै मुलुगाव रावबो देरसिन गैया , बिनो गुदि , बिनो बिजौ आरो बिनो बइनिबो गुदि बे बाथ्राखौ सान्नानै गुफुरसा दौरिफोरा गुफुर सुबुंफोरनि मोजांखौ हास्थायना बाइदि बाइदि फिथाइ - सामथाइ , मोदोमफ्रु दंफा - लाइफां सावफुनानै बरमाखौ हांख्रैनानै सिबिगासिनो दंमोन । मोदायनिबो मोदाय गिबिसिन मोदाय आरो मानसिनिबो मानसि गिबिसिन मानसि सिब्राइआ गुफुरसा दौरिफोरनि बे रोखोम सिबिनायखौ नुनानै गोसो सिङाव खुद्रिनायसै । बै दुथां गुफुरसा दौरिफोरनि गावनि ( सिब ) बाथ्राखौ फोरमायथिनो साननानै सिब्राइआ सासे गोमो सुबुंनि फाव लाना बिसोरनि फुजासालिआव नुजाहैनायसै । गुफुरसा दौरिफोरा गामो सुबुं बोराइखौ नुमारनो अरखि बाइदि दिउ दिउ रागा जोंनायसै । सिः सिः । जोंनि फुजाखौ खालाय खालामबाय , बाइदि बाइदि रावजों सोंखारिनो हमबाय दौरिफोरा सिब्राइखौ । सैमा - अमाखौ जेरै होखार हरो बिदिनो जिग'जिग ' सहायथावयि रावजों राइनानै जाय फारा - फारि गन , बन्थ ' अरखि लानानै बुनो होसोनायसै । गोमो बोराइ सुबुंनि भाव लानाय सिब्राइआ नंखायखौनो हामफ्लासिमफ्ला हां फेफे - फुफु जालायजासे खारफ्लानायसै । नाथाय दौरिफोरा बोराइखौ जेसेबां होसोब्लाबो मोन्नो थाङा । गावसोरसो दरजायनो मेंसोगारबाय । जोबोद मेंनाय मोन्नानै उनाव होसोनो गारनानै गुफुरसा दौरिफोरा गावसोरनि बावसालीयाव थांफिन्नायसै । फाव लानाय सिब्राइआबो बिसोरनि उन उन बाउसालियाव जलंगा हरनानै एमब्रा - ब्रा नुजाहैबावनायसै । बिखौ नुमारनो थानसालियाव दावराव - दावसि जाफिनो । दौरिफोरा जाय फारा - फारि हम - हम , बु - बु होन्नानै बयबो होसोलाङो । भाव लानाय सिब्राइआ अब्ला होर्लां - होर्थां खारफ्लायो । फारसेथिं गोमायो आरो गुबुन फारसेथिं नुजायो । थेवब्लाबो दुथां दौरिफोरा बोराइखौ होसोनायखौ नागारथारा । उनाव सिब्राइआ गावनि भावगोमा गोहोखौ बाहायनानै बियो बेखौ आरो बैयो बिखौ गावजों - गाव गोमो सुबुंनि महर नुहोलायनानै दुथां दौरिफोरखौ गावजो - गाव बुज्लायहोनायसै । बुज्लायनायाव सोरहाबा खाफाल दोलाबाय , सोरहाबा गुस्थियानो जिबाय , सोरहाबा गन्थं गुग्रुबलांबाय । उनावसो गावजों गाव बुज्लायनायखौ मिथिनायसै । गोमो सुबुं बोराइआनो फाव खालामना गावजों - गाव बुज्लायहोनायखौ सुथि मोनखांनानै गुफुरसा दौरिफोरा आरोबाव बोराबनायजों दौरिफोरा गोमोसा बोराइखौ आरोबाव नागिरनायसै । गोमो सुबुंनि भाव लानाय सिब्राइआ अब्ला आन्दोआव थाखोमानानै फिर हरबाय –– " ओइ लाजिरोङि थिफुद्ला दौरिफोर , अां सासे हाउरिया मानसिसो , एसेबां दुखु मोन्नानैबो गोजोनाखै नोंसोर । नोंसोरनि सेराव अांहा एसेबो दाय गैया । नख'राव जेबो गैयैनि थाखायसो आं उदैनि आदार नागिरबायदों । दौरि जानानैबो आंबाइदि दुखुथिया बिबाइग्राखौ अन्नो रोङा ? साबायख'र नोंसोर । " बोराइनि बाथ्राखौ खोनानानै दौरिफोरा बाब्राब - बिब्राब बुंहरनायसै रागा - रागानो । खोनासं थिफुद्ला गोमो सुबुं बिबाइग्रा , नंखाय - बाखाय सिब्रइखौ बाउग्रा नोंसोर , दङ ' नोङो गोहो - गोलोन्दा हाबसोखुमाना । ओंखारबो माबार गोहो दङ'बोला जोंनि गोथार थानसालिखौ गाफैना जोंनि बावनायखौ खालामबाय नों सेवहांगार । नोंनि थैजोंनो जों दिनै आफा इश्वोर बरमाखौ बावगोन । ओंखारबो माबार –– थैनोखौ गिनानै थाखुमानानै दङ ' नों गोहो गोलोन्दां ? गुफुरसा दौरिफोरनि बाथ्राखौ खोनानानै सिब्राइआ बुंफिनहरनायसै - - लाजिरोङि दौरिफोर , जेसेबां नाजाब्लाबो हाया नोंसोर आंखौ साजा होनो , गोमो सुबुंफोरा सिबिग्रा सिबा सिब्राइआनोदि नंथारगौ , मुलुगनि गुदि , बिनोदि मुलुगखौ दैदेनग्रोदों आरो दासिमबो दैदेनगांसिनो दं । बिहेन सिब्राइखौ मुगैग्रा नोंसोर ? आफा इश्वोर बोराइ बाथौनि गिबि थान्दैनि सोरजिनाय आरो दैदेन्नायखौ नेवसिगारनाया गियानि दौरिफोरनि आखल आखु जानो हाया । बिदि बुंनानै मुलुगनि बिफा सिब्राइआ गावनि गुबै महरखौ दिन्थिनायसै । थेवबो दौरिफोरा सिब्राइखौ फोथायनो