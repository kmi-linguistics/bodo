हारि , समाज , हादर सिबिनायनि लोगोसे थांना थानायनि राहा मोननो हायो बे सुबुरुनबा बोसोनखौ गुवार फोसावनाय आरो गोसार होनायनि राहा लानांगोन । 
 ( 3 ) गोजौ बिथाखोनि मेथाइ रनसायनाय आरो दिहुन्नायः सुबुं मेथाइ , बैसागु मेथाइ , गोदान मेथाइ रनसायगिरि एबा सुजुगिरि जोंनि बर'नि गेजेराव द्लामैनो दंसै होनना बुंब्लाबो बांद्राइनाय जाया । आथिखाल गोसो बोगथाबनो हानाय गोदान मेथाइ , हादर एबा हारि अनसायनाय मेथाइ , आरज मेथाइ , सुबुं मेथाइ बैसागु मेथाइ , खेराइ मेथाइफोरबो दंसै । बेफोर मेथाइनि देंखो खान्थि ( स्वरलिपि ) दानानै रोंगसानि हेफाजाबै सायख'ना आरो गनायथि होना गोजौ बिथाखोनि मेथाइ दिहुननायनि आरो फोसावनायनि गोनांथि दंसै । जोंनि गेजेराव गुबुन गुबुन थाखोनि मेथाइ रनसायगिरि ओखारबोनांगोन । गोनां जायोब्ला रनसायगिरि एबा बुथुमगिरि आरो दिहुनगिरि उजिनांगोन । मेथाइ रनसायगिरिनो गनायथि आरो थुलुंगानि मुङाव एफा - एनै राङारि हेफाजाबनि राहा थायोब्ला बिथांमोननिफराय गोबां बिहोमा मोन्नो हानायनि लामा गेवो । दासान्दि बद ' केसेट दिहुनगिरि साफा सानैनि अनगायैबो बि , टि , सि , नि जोहै राङारि मददजों बर ' सुबुं मेथाइ , आरज मेथाइ , बैसागु मेथाइ , गोदान मेथाइनि केसेट नुजाबाय आरो फोसावनाय जाबाय । बेफोरनिनो गोजौ बिथाखोनि केसेट फोरखौ बुथुमना आरो दिहुनना फोसावनायनि राहा लानांगौ आरो बैसागु मेथाइ , सुबुं मेथाइ लोगोसे गोदान मेथाइ दिहुननाय आरो दोनथुमनाय राहा लानांगौ । साबसिन हामसिन मेथाइफोरखौ सायखना गोनांथि जायोब्ला फोसाबना मोसानायनि नांगौ रोखोम थासारि दाना लानायनि मोनथाइ होनांगोन । 
 ( 4 ) बैसागु मेथाइ आरो मोसानायनि बादायलायनायनि राहा लानायः बैसागु मेथाइ रोजाबनाय आरो मोसानायनि बादालायनायनि थासारि दानायनि गेजेरजों बद ' केसेट , बद ' मेथाइ फोथारा गुवार जालांगोन । बेफोर बादाय लायनायखौ बियाब गौथुम , जिला गौथुम आरो मिरु गौथुम थाखोआव बोखावना खुङोब्ला साबसिन - हामसिन बादायगिरि आरो देरहासारगिरिनि जोनोम जागोन । नाथाय बेव नोजोर होनो गोनां दि केसेट दामना मोसानायनिफ्राय जानगाराव थानानै खुगाजों रोजाबनाय मेथाइजों मोसायोब्ला जोंनि गेजेरनिफ्रायनो गोबांथार मेथाइ रनसायगिरि , देंखोगिरि , दामजुगिरि जोनोम जागोन । बैसागु आफाद एबा जायखि जाया हारिमु आफादनि हेफाजाबै बैसागु मेथाइ आरो मोसानायनि बादायलायनायनि राहा लानानै बियाब जिला आरो मिरु लेभेलाव एबा नेसन्यल फेस्टिबेल एबा बद ' हारिमायारि फोर्बोनि जोहै फोसावनय आरो गोसारहोनायनि बाथ्राखौ रायखांनो हायो । बे आफादनि गेजेरजों गुबुन गुबुन हारि - हारिसानि सिनायथि आरो सोमोन्दो खानायनि लामा एवसरांनाय जाबाय । आसाम सोनाब बंग , नेपाल , भुटान , कासार , निउ दिल्ली , कलकाता , मुम्बाइआव थानाय बद ' फोलेरनि गेजेराव हारिमुवारि सोलोय सोल'आरो लायस' - फिनस' गाहाम सोमोन्दो खानाय जाबाय जेब्ला बैफोर बद ' फोलेरनि गा गावनि फोर्बो खुनाय आरो इयुनाव बादायलायनायनि थासारि दानांगोन । लोगोसे बेफोरनि गेजेरजों गोजौ बिथांखिनि बैसागु मेथाइ , सुबुं मेथाइ , गोदान मेथाइ आरो गोनां जायोब्ला गुबुन गुबुन फोर्बों मेथाइ ,