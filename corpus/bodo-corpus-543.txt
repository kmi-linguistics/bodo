खुलुमनाय हुदाया गोदो गोदायनिफ्रायनो दं आरो इयुनावबो थाबाय थागोन । बे बाथ्रानि फोरमान नागिरनो सानोब्ला बर ' गुबै नखराव ( बर ' बोराइनि नेममथे नखरनि न'बां लुनाय ) नुनो मोन्नाय सिथलानि सा - सानजा खनायाव बाथौ बोराइनि सिजौ आसन , नमा न' इसिंनि अासन , लामा लांगोना , बारि खनानि थानफोरंखौनो आसि दिन्थिहरनो हायो । बिनि अनगायैबो राइजोयै फुजिग्रा गार्जासालिफोराबो बर ' हारिखौ धोरोमनि फार्से गोसो होनायखौ रिफिखांहोयो । 
 इसोरफोरा गावसोरखौ माब्रै , माब्ला मा होनानै आरो मा होन्नानै फुजिनांगौ गावसोरनो गावबागाव थि खालामना होखादों । नंखायनो बोथोर लानानै , तिथि लानानै गुबुन गुबुन फुजा आरो फुजिनाय हुदा आरो खान्थि मोन्नाय जोयो । सोर्जिनाय , खांनाय अारो फोजोबनायनि जोबथा गोहोनि बिगोमा जानानै गावसोरनो मुलुगाव थाथायथिनि गुमुरखौ रैखा खालामनो बायदि मैया माया - महिमा गेलेयो । फोथायसुला सुबुंनि गोसो गोर्बोआव बेखौ गोजोरै रैखाथि होनोनो बोसोराव खेबफा गावसिनि मुङै फुजा आजावनाय नेमखौ बायदिसिना राहानि बिजोङै फोलायना होदों होननांगोन जायनि थाखाय बोथोर आरो समआ सफैब्ला सुबुङा फुजानि थाखाय सांग्रां जायो । 
 दुब्लियाव माइ बिदां गोर्लै थरायनाय समाव आइ लीक्षिनि फुजाखौ गावदां अखाफोर ( कौमुदी पुर्णिमा ) आव होनाय जायो । बर'फोरा गावबागाव नख'राव , गामियाव होनायनि अनगायैबो ओनसोल नाङै खौसे जानानै राइजोनाङै ( राजहुवा ) लोक्षिफुजा खुंनायबो बर ' मैखोम ओन्सोलाव गोबां दं । बिफोर राइजो नाङै होनाय फुजाफोराव खायसेआव जुथे लोक्षि मन्दिर लुनानै बिमा लोक्षिनि मुसुखा फजनानै , खायसेआव जग्य होनानै , खायसेआव बिबार प्रसाद बाउनानै आरो खायफाया गोदोनि गुदि बाथौ धोरोमनि नेमखान्थि बिथा खालामनानै फुजिनायखौ नुनो मोनो । लांदां फोथाराव फालिनाय बिमा लीक्षिनि बेफोर फुजासालिफोरा मोनफा रंगिना - संगिना मेलाबाइदि महर लायो । समायना - रमायना सायनासालि लुनानै सोरगिदिं आसान खेरा बुनजिया , बातासा - सामब्राम खिथु बाइदि बाइदि दखान होनानै गोसो रंजाथावना माखासे फिसा गेलेनाय होहोनानै , बर ' कृष्टि हान्जा हांख्रायना लाबोना मोसाहोनानै , धुलिया फार्टी ( नेवलाय गेलेनाय दोल ) लाबोनानै हरनि समाव जात्रागान ( लांदां गान ) अखा थंब्लेत दिन्तिनानै नङाबा सिनेमा - थियेटार दिन्थिनानै जोबोर गाजा गोमजा रंजा - बाजायै फालिनाय नुनो मोनो । सान हर दोबै दोबै मानसिअानो मानसि । गामिनि गासै थाखोनि मानसिफ्रा गोदान गानग्रा -जोमग्रा गाननानै फैयो -बिमा लोक्षि जों दर्शन जायो गला