गेजेरावनो बियो नुदोंमोन लेर लेर मोनसे सेबा गिदिर बेगखौ गोजौनि काबार्डयाव दैखांनो नाजाबाय थानाय सासे फुसबसब बर ' सिख्ला । नुस्लाबमोनै निजोमनि देहायाव मानिबा अर जोंखांदोंमोन । एसेबो खुद गैयै बे सिख्लाखौ गावनि बिस्नानि लोगो खालामथारगोन बे थांखिजों बियो सिखारनानै अां देखांनोसै दे होननानै बेगखौ गोजौआव दैखांहरनो नागिरदोंमोन । इटस अके बुंनानै बे सिख्लाया बेगखौ हारसिंनो गोजौआव दैखांहरदोंमोन आरो गावनि जोमग्राखौ बोफ्लोमनानै लादोंमोन । मानोना बियो नुदोंमोन मुवा दैखांनायाव बिनि जोमग्राया एसे गोजौयाव दावखोनायनि खाबु लानानै बिनि बिखानि सायाव नोजोर होनाय माखासे लुबैसुला नोजोरखौ । 
 बेसेबांबा जुजिनायनि उनावसो निजोमा बिसम्बिखौ रायज्लायनो खाबु मोन्दोंमोन । सोंदोंमोन बहा थांगोन ? 'क'क्राझार ' बिसम्बिनि सुंथाब फिन । 'एसे गोजान बोरै गसंनानै थांनो आंनि सिटआव जिरायदोना । ' गुरैयै खावलायदोंमोन निजोमा । खेबसे नङा खेबनै नङा खनले खनले निजोमनि खावलायनाय मोन्नानै उनाव जिरायदोंमोन बिसम्बिया निजोमनि खिरखि सेरनि सिटयाव । बिसम्बिखौ जिरायनो होनानै गावहा गसंनानै होंगो - दोंगो मानसिनि खाबु लानानै नोजोर होखोमादोंमोन बियो बिसम्बिनि मोखाङाव । बुंहां - बुङाहां बिसम्बिनि मेगन , मिनिस्लु नोजोर माबा मोनसे बोगथाबनाय दं बिनि नोजोराव । जेसेनो नायदों एसेनो माबा मोनसे बोगथाबनाया बोलांदों बिखौ बिसम्बिनि सेराव । नाथाय गावनो गाव मोन्दांफिनदों बियो गुबुनफोरखौ नुनानै बिस्नानि लोगोल'खालामनो लुबैनायबादि बिसम्बिखौ नुनानै बियो बेबादि लुबैयाखै । माबा मोनसे आलादा । माबा मोनसे आलादा मोन्दांथियासो बिखौ बोगथाबदों बिसम्बिनि फारसे ।