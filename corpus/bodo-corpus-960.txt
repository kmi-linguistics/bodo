लामाखौनो बर'फोरा सैथोनि थाथौ ( Reality ) लामा होन्नानै सायख'ना लादों । बिब्दिनो , बर'फोरनि मोनफ्रोमबो सानखांनाय खामानिनि थाखोआ फोथायथिनि गुबै मन्थ्र , अबंनि बोसोन , नुवाथारिनि नेर्सोन ( Symbol ) बाइदिफोरबो बा गुदि थाथौ ( पन्स मुलतत्व ) सैथोनि सायावनो सोनारो । बेनिखायनो " बाथौ " आ जाबाय मोनसे बा थाथौ सानथौनि ( Five Spiritual Philosophy ) सायाव बर'फोरनि दोहोरोमारि आसार - खान्थि , नेम - खान्थि , समाज - खान्थिफोरा गुबुनजों गोरोबै आलादा सानस्रिजों गाइसनजानाय आरो बिनो बर' हारिनि अांगो " बाथौ दोहोरोम " ( Bathou Religion ) । 'दोहोरोम ' नि मोनब्रै सोदोबनि ओंथिया एरै - दो > दिदोम ( दोनदाल , अन्नायनि माला ) , हो > हमथानाय ( गियान एबा सोरां होनाय ) , रो> राहा ( लामा मिथिनाय , रोंनाय ) म > मानसि ( महर , मुस्रि , मि ) । थोंजोङै 'दोहोरोम'नि थार ओंथिया जादों– " मानसिखौ गियाननि राहाजों दिदोमै हमथानाय । " मानसि एबा सुबुं माहारिखौ खौसेयै आलो - गोजोन लाखिनाय थामहिनबा इसोरनि सेराव ज'यै खर ' गंग्लायनायानो जादों " दोहोरोम " । बेनिखायनो , दोहोरोमनि सानथौगिरिफोरा बुंदों एरै - " मानसि सिबिनायानो गाहाय दोहोरोम ( मानव सेवाइ परम धर्म ) " – " Devotion to human being is a religion " । बोराइ बाथौ : - 'बोराइ' सोदोबाव मोनथाम आध्यात्मिक सोदोबथि हाबनानै दं । बे आध्यात्मिक सोदोबथिया जादों - 'बोराइ ' = बो ( ब ) > बयजोंबो ( बुहुमजों ) , रा > राइसंजाग्रा ( खुलुमजाग्रा ) इ>इयो , इसोर । बोराइनि थार बिजिरथिया बयजोंबो राइसंजाग्रा एबा खुलुमजाग्रा इसोर एबा बोराइ । बेबाइदिनो , बर ' रावआव 'बोराइनि आध्यात्मिक सानस्रिया बिगोमा एबा मालिक ( Supreme ) । बे बिलाथलाथा एबा बिस्वब्रम्मान्दनि ( Universe ) सोरजिगिरि , फालिगिरि आरो फोथैगिरि सासे गाहेला नुवाथारि ( Unseen Supreme ) दं होन्नानै बाथौ दोहोरोम सिबियारिफोरा फोथायो । बिथाङानो मुलुगनि बिगोमा एबा बोराइ । गोदो गोदाय आगु बाथौ दोहोरोमारि बर ' बोराइमोननि फोथायबोनाय बाइदिब्ला , हा ( क्षिति ) , दै ( अप ) , सान ( तेज ) , बार ( मरुट ) आरो अख्रां ( ब्योम ) बे मोनबा गोमोथाव मायानि सोरजिथायजों बिलाथलाथाया ( बिस्वब्रम्मान्द ) दाजादों । बाथौनि गुमुरथिया मोनबा गुवार ( Broad ) एबा गोथौ ( Propound ) सोरजिलु गोहो । बे मोनबा गुवार एबा गोथौ सोरजिलु गोहोनि जाइ सोरजिगिरि बिगोमा बिथाङानो जादों " बोराइ बाथौ " ( Almighty God ) । बाथौ दोहोरोमनि बोराइ बाथौआ नुवाथारि ( Unseen ) , महर गैयि ( Unshape ) , देरहासारग्रा ( All winer ) मिथिसारग्रा ( All Known ) , जोबनो गैयि ( End less ) , देरसिन ( Largest ) , लावसिन ( Longest ) , जौसिन ( Tallest ) आरो थैरोङि ( Immortal ) । बिथांखौनो " सासेल ' बोराइ बाथौ " ( Lonely Supreme Being ) होन्नानै बाथौ दोहोरोमाव सिबियो । बेनिखायनो , बोराइ सोदोबजों बैसोआव देरसिनखौ जेरै फोरमायनाय जादों बिब्दिनो , बर ' हारिनि बाथौ दोहोरोमाव फोथायनाय " बोराइ बाथौ' अा गियानाव , आखलाव , सोलोआव , गोहोआव , बोलोआव , सोलोंथायाव जेरावबो रोंसिन - रासिन आरो गासिखौबो मिथिखाग्रा ( Fortune known ) बुहुमनि देरसिनखौनो 'बोराइ ' बुंनाय जादों । बोराइ बाथौखौ गोसो - गोरबोजों सानखांनोल ' हायो एबा मोन्दाङोबोल' - नाथाय मोगथाङाव नुवा । बेनिखायनो , मुंदांखा सानथौगिरि तुलसि दासा बुंदों एंरै - " इसोरा मन्दिराव गैया , हाग्रामायाव गैया , हाजो खंखराव