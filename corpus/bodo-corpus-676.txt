भासिलियेभना आरो हरनि बेसेबा गेदेर जानाय लोंनाय मोननैबो नेनानै थानाय समाव बेनो बयनिख्रुइबो मोजांसिन जागोन होननानै जेरैबाबो सानजाया । 
 " अां दिनै दाननै सिगांनिफ्रायनो बे पार्टिखौनो नेगासिनो दंमोन " - बियो सानो , " अां बेनि थाखायनो सिमां नुबोदोंमोन , गावखौनो फारफ्रोमनिफ्राय थियारि खालामनानै लाखादोंमोन । दाननै नाङै गावनि हामजानाय बादि कट गांसे नायगिरनानै दुलाराय नोगोरखौनो गिदिंजोबदोंमोन । अां क्लाभदियानो खोथा होदोंमोन आरो दा बेबादिसो जाबाय - ओहो ओहो बे जानो हाया , बहाबा मोनसे गोरोन्थि बुजिलायनाय जादों । नंगौ बैनो थार । सुजुगिरिनि खाथियाव थांनानै जेबो मुलाम्फा जाया । आं खेबसेल ' मेनेजारखौ लोगो हमब्लानो जागोन । " 
 " आस्सा , खोनासंलाय ! बियो लोदोदो मानसिखौ थांखिनानै बुंहरो , " आंखौ दसे समनि थाखायल ' गोजौआव थांनो हो । अां बल मोसानायाव हाबहैया । अां मिस्टार क्लुदिखिननि मेनेजारखौ लोगो हमनानै राइज्लायगोन । " 
 " जागोन दे थांदो । नाथाय गोसोआव लाखिदे - नोंथाङा बल मोसानाय न सिङाव हाबहैनो मोननाय नङा । " 
 " हे इसोर ! " ककिनआ सिरिजों गाखोलांनानै सानलाङो - " बै आइजोआ बिनि बुंनाय बाथ्राखौ खोनादों । मा एसे लैजानि बाथ्रा जाखो बियो ! मा एसे लाजिथाव कान्ड जाखो होनबा ! अां आसोलनाव थांफिननायानो गाहाम जागौमोन । " 
 गोजौनि बल मोसानाय नआव हाबलांनायनि लामायाव बे मोसानाय आफादनि सामलायगिरिया गसंगासिनो दंमोन । सासे हायथाथा , जारें खानाइ आरो गोदोनायाव ब खानाय । बिनिनो सेराव सासे मेगनाव नांथाव द्रेस गाननाय आइजोआ गंसे फिसा टिबिलाव जनानै आफादनि हाबाफारिखौ रानबाय थादोंमोन । सेक्रटारिया बिसोरनि खाथियाव थांनानै गाबा मोखाङै थेरनाय गाराङै सोङो - 
 " आस्सा बुंनायसाय , प्रेसनि रावखौबो मानो हाबहोनाय जायाखै ? जाहोना मा ? " 
 " बेनि थाखाय नोंथांमोनहानो दायनिगिरि " खानाइ जोरेंरें मानसिया फिननायखौ होयो । नोंथांमोनखौ मान होनानै बेसेन नाङालासे थिखिट होनाय जायो , नोंथांमोनहा सिगांथार सिरियाव जनो मोनो आरो नोंथांमोनहा लिरो मा ? " 
 " हे इसोर ! नै खोनासं . . " 
 थिक बे समावनो बोलो होनानै आफा खबस्रांनायनि सोदोब खोनाफैयो । बेनि लोगो लोगो खोनानो मोनो राजकुमारि रजकिननि गोदै गारांजों रोजाबनाय " आं आरो थाथ'बावबाय नोंनि मोखाङाव . . " बे मेथाइखौ । सेक्रेटारिया बिखा सिङाव गुरलुब मोनखाङो । गोदो ग्रीक सल'नि टेन्ट लास एबा नंखाय लुबैथि होनायनि साजायाबो बेनिख्रुइ बांसिन होननानै बुंनो हाया । 
 " मा एसे नंखाय बांसावनाय ? " बियो आइजोनि सिगाङाव आरज गाबनाय गाराङै बुंङो - " मेडाम आं मानिनानै लाबाय दे , जोंनि रादाब बिलाइयाव माबाफोर मान खहा जाथाव लिरनाय ओंखारदों , बेनि थाखाय अां मानो दायनिगिरि जानांगौ जाखो ? सुजुगिरिया दायनिगिरि जागोन , लिरगिरिनि दाय जागोन , नाथाय अां माबोरै दायनिगिरि जानो ? आं सासे सेक्रेटारिल'सो ; बुंनो थाङोब्ला हिसाब - निकास लाखिग्रा मानसिल'सो बुंजायो , आंथ ' बेबादि लिरगिरि नंथारा । नंगौ आंथ ' बेबादियाव गैगुबैथारा ! खोनासं , आं गावनि मोदोमावनो दांनानै बुंबाय आं लिरग्रा मानसि नंखाथारा ! " 
 " जों नोंथांनि थाकाय जेबो खालामनो हानाय नङा । " हां गोलाव सुरगारनानै आइजोआ बुङो । " ब्लुदिखिनआ गावनो होदों बे बिथोनखौ , नाथाय थेवबो , नोंथाङा गोसो जायोब्ला गांसे टिकिट बायनानै लांनो हागौ । " 
 " इस नङा होननाया ! बे बाथ्राखौ अां सिगाङाव मानो सानफ्रांदिया . . ? " बियो सानो । नाथाय थबनो गोसो खाङो , बिनि सिफियाव दं ब्रैजि कपेकल' । बेखौ लानानै फैदोंमोन बोरैबाफोर क्लाभदिया भासिलियेभनाया फैफिननाय समाव टेक्सियाव फैनो होनोब्ला जाहाथे खैफोदाव गोग्लैनो नाङा , बेनि थाखायसो ।