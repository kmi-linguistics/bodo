जों गासिबो जीबीयानो सासे सोरजिगिरिनिनो फिसा प्रभु जीसु खृष्ट नङाब्लानोदि जों इसोरखौ मोन्नो हाया बेयो मोनसे खोमसि फोथायनाय । लोगोसे प्रभु जीसुआ बुहुमाव सिगांनि बादि महरै फैफिनना जोंखौ लांफैगोन होन्ना सान्नाय आरो नेना थानायाबो खोमसि फोथायनायनि मोनसे बिदिन्थि बुंजायो । हिन्दु दोहोरोमनि गितायावबो श्रीकृष्ण भगवाना बुंलांनाय बाथ्रा होन्ना जों मोन्नो हायो - " सर्ब धर्मन परिताज्य मामेकं शरनं ब्रज । " ओंथिया जादों गासै दोहोरोम खान्थिखौ नागारना अांनियाव गजब । अांनि दोहोरोमजोंसे मुक्ति मोन्नो हागोन गुबुन दोहोरोमजों नङा । बेबो खोमसि फोथायनायनि साया । इसलाम दोहोरोमनि करानावबो दं - " ला इलाहा , इलाल लाहु मोहाम्मादुर रासुलुल्लाह । " ओंथिया जादों एकमात्र आल्लानि अनगायै गुबुन दोहोरोमाव आल्ला ( इसोर ) गैया । जयगुरु ( सतसंग ) दोहोरोमावबो अनकुल चन्द्र टाकुर बाबानि सतसंग बिहार ( मन्दिर ) आव थानाय सावगारिखौ दिक्षा लायै सुबुङा नायनो आरो दांनो मोना नायोब्ला आरो दाङोब्ला देहानि खहा जागोन होन्नाय बाथ्राफ्राबो दोहोरोमनि मोनसे खोमसि फोथायनाय । श्रीमन्त संकरदेबआ फोसावलांनाय बैष्णव दोहोरोमावनो जों खोमसि फोथायनाय सायाखौ नुनो मोनो । बिथाङा बुंदोंनो - ( " कलिर शेखत हयबा कल्कि अबतार काटि मारि म्लेछक करिबा कुनदामारा हबाक ' बधिबा बौद्वगन जोत आछे कलिर शेखत हत्य प्रबतइबा आछे । " ) थामहिनबा जीउनि इयुन अलखतनिफ्राय जों गासैबो गुबुन दोहोरोमारिफोरा बारगनाय नङा । बेखायनो दानो गासिबो बैष्णबि जाखा बेसो बे बाथ्रानि इंगिट । बर'नि बाथौ दोहोरोमावबो खोमसि फोथायनाया द्लामै जायगा आवग्रिबोदों बेखौ जों बाथौ बाउनाय गारजा होनाय आरो खेराइ होनाय फोरखौ नोजोर होयोब्लानो रोखायै बुंनो हायो । बुंनो थाङोब्ला बाथौ बाउनाय , गारजा होनाय आरो खेराइ होनायफोराव थामजिथाम कौटि मोदाय मुदुम फोरखौ बोलि होना जौ बाउना फुजा खालामब्ला नख'राव गामियाव खैफोट आफोद जागोन होन्ना बुंनाय फोरानो खोमसि फोथायनाय । बेराफारसेथिं दोहोरोमाव सोरगो - नोरोकखौ लानाबो गोबां खोमसि फोथायनायनि बिदिन्थि मोन्नो हायो । जेरै - हिन्दुफोरनि बादिब्ला मानसिया संसाराव थानानै मोजां खामानि मावयोब्ला रंसारनि ( थैनाय ) उनाव सोरगो मोनो आरो गाज्रि खामानि मावोब्ला मावलांनाय खामानि बादियै नोरोक पुरियाव साजा मोनो । थामहिनबा मुलुगाव सोरजि जानाय जीव जीबीफोरनि इयुन जीउनि फिथाइ फुरि ( सोरगो आरो नोरोग ) मोन्नै जायगा दं जायखौ जों रावबो गोथां जीव जोनोमा नुनो मोनाखै बेखौ फोथायो । खृष्टियानफोरनि बादिब्ला - सोरगो पुरिया एरै बादि मोनसे जायगा जेराव ओंखाम उखैया , दै गाङा , दुखु जिंगा गैया , समायना रमायना बिबार बारि , खोलो खोलो सुदेम बार बारनाय अराय सान्ति । बेराफार्सेथिं नोरोक पुरिया एरैबादि जायगा - गोमोरनो रोङि अर ब्लाव ब्लाव जोंनाय बेयाव फाफिफोरखौ गारसोमगोन नाथाय खामथारनाय नङा आलौफबगोन । जिबौजों सौफ्लेजागोन थैनाय नङा बिसजों जुरुला जागोन । दै गांगोन दै गुदुं दौनाय जागोन । इसलाम दोहोरोमनि करान बादिब्ला - सोरगोआ मोनथाम थाखो दं । जेरै - 1 ) जमिदारफोरनि थाखोसे बिसोरनिया जौसिन आरो साबसिन ( 2 ) साधारन सुबुंनि थाखो आरो गाहायसिनाव (3 ) दुखिया सुबुंनि थाखो । संसाराव मावनाय खामानि बादियैनो थैनाय