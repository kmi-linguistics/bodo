आथिखाल गोदान खन्थाइ सोरजिनायनि जाहोनफोरा मा मा होन्नानै बुङोब्ला जों बेफोरखौ गाहायाव होनाय बायदियै बुंफोरनो हायो– 
 ( 1 ) नैथि मुलुग दावहानि गिलु - बालु सिलिंखार महरनि जाहोनाव सोलिनाय बेसेन मोन्दांथि आरो आगुनि सान्नाय हनाय सोलायनाय । 
 ( 2 ) गोनोखोनि हेफाजाबै उद्यगनि गोख्रों दावगानाय आरो गोदान गोदान दिहुन्नायनि जाउनाव जिउ खांनायनि हुदा सोलायनाय । 
 ( 3 ) गावजों गाव गोरोबलायि , राजखान्थियारि आदर्श आरो रांखान्थियारि अांखालनि जाहोनाव सोमजिनाय जिंगा , गियान उसु - खुथु । 
 ( 4 ) सुबुं गोसोनि सुथिगोनां साबसिति गोनां आरो सुथि गैयै माखासे जाहोनफोर । 
 ( 5 ) राव एबा सोदोबनि मिलौदो ओंथिनि बोगथाबनाय गोहोखौ बांहोनाय । सोलिनाय सोदोब आरो खबामखौ रुजुथावै ओंथि होन्नानै गोदान गोदान मिजिं सावगारि सोरजिनाय । 
 ( 6 ) सावगारि सोदोबनि जांख्रिनायनि गोहोमाव मिजिं सावगारियारि राव बाहायनायनि हेफाजाबजों ओंथिनि गोरोबथि सोरजिनाय । 
 ( 7 ) सोलायरोङै दिदोमथि समाजखौ फोसाबनाय गनायजाखानाय बेसेन मोन्दांथि फारसे गोथौ फोरमायथि गैयि एबा खन्थाइयारि धोरोम फोरमायथिनि फारसे गोसोनि नांसारथि सोरजि जानाय । गोजौवाव मख'नाय जाहोनफोरानो थुनलाइगिरिनि सानस्रियाव गोदान सोरजिनायनि सोमावसारनाय लाबोयो । बेबायदिनो आथिखालाव गोदान - गोदान सानस्रि आरो गोदान महरनि खन्थाइफोर सोरजि जागासिनो दं । 
|