इसोरनि माया महिमाखौ रोखायै बुजिनाय , मिथिनाय , दांग्रोमनाय गोहोआ मानसिनि आखाय नाङा थेवबो मानसिया गावनि सानसुमै मेलेमजोें , धियान - धारानि गेजेरजों , अTध्यादमिक गियानजों गोथौयै दांग्रोमनो नाजायो । मोनहां - मोनहाङै , आमै - मै माबा मोनसे गुमुरफोर मोनदांनो हायो । बेखौनो फोथायनानै बिसोरनि गोसोआव इसोरनि सायाव गोथौ - गोथौ , थाथौ , सानथौ बेरखाङो , सोमजियो । बेफोर सानथौफोरखौ लानानैनो सुबुंङा इसोरनि रुपखौ साखारै साजायनानै लायो । फोथायथिजों । 
 बे फोथायथियावनो नुजाथिदों गुबुन गुबुन महरमुस्रि आरो रुपजों सासेल ' इसोरनि गुबुन गुबुन बिफाव । गुबुन गुबुन बिफावनि बिगुमा सासे इसोरखौनो गोजोन होनो थाखाय , इसोरनि अन्नाय बोर सास्रिनाय मोन्नो थाखाय सुबुङा बिनि आथिङाव गुग्रुब गोलैदों । खुलुमदों - महर मोखां गोनां जिउ गैयि मुर्थिनि खाथियाव , सावगारिनि खाथियाव , खायफा मुर्थि गैयाजासे बंफां गुदियाव , बाथौ गुदियाव मन्दिर सिङाव आरो खायफा गोसो सिङावल' । 
 थांनानै थानाय समाव मानसिनो बायदि रोखोमनि जेरै - जानाय लोंनाय , सोलोंथाय गियान गोहो बायदिसिना नांगौ जायो । बेफोर गासैबो मुवा बेसादनि साफा साफा बिगुमा दं होन्नानै सुबुङा फोथायबोदों । दिनैबो फोथायनानै दं । आरो बे रोखोमनि फोथायथिजोंनो बायदि रोखोमनि फुजानि आसारफोरा सुबुंनि गेजेराव जोनोम मोन्दों । जेरै - गोहोनि बिगुमा दुर्गा देवीनि मुङै दुर्गा फुजा , इनायखौ , फाफिखौ साजा होग्रा कालि मोदायनि मुङै कालिफुजा , मावनाय दांनाय , लुनायनि बिगुमा बिश्वकर्मानि मुङै बिश्वकर्मा फुजा , जाग्रा मुवा , माय मायरंनि बिगुमा लोक्षि देवीनि मुङै लोक्षि फुजा बायदिफोरा दिनैसिम सोलिगासिनो दं । बेफोर फुजाखौ माब्लानिफ्राय फुजिनाय एबा फानिनाय बे खोथाखौ रोखायै बुंनाया गोब्राबब्लाबो मानसिया जि समनिफ्राय इसोरनि गुमुरखौ मोन्नायसै , इसोरनि बिफावखौ मिथिनायसै अब्लानिफ्रायनो बिनि अन्नाय मोन्नो थाखाय फुजिनो , सिबिनो सोलोंनायसै आरो बेयावनो आथिखालाव नुनाय बायदि नङामोनब्लाबो बैफोर फुजानि आसार सुबुंनाव नुजानायसै होन्नानै बुंनायनि बान बुंथाय दं ।