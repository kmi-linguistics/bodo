बाहायथि फैयोब्लानो दावहानि थासारि फैय । मानोना दावहाया हाथियारजोंसो जायोमोन हाथियार गैयाब्लाबो बेनि ओंथियानो गुबुन जागौमोन । दिनैसिमाव माबाफोर सामाजिक दण्डनि थाखाय बबेबा हारि एबा समाजआ जोबस्रांदोंब्ला बेयो हाथियारनि बाहायथि थादेरनायावसो जादों । हाथियारनि बाहायथि गैयाब्ला समाजनि जायखि जाया दण्डआनो रावबो हारि एबा समाजखौ फोजोबनो हाया । बेबायदि थासारियाव समाजनि आफादफोरा सान्नोबो बावलाङो गावसिनि जुजिलायनायाव न्यायआ बबेव थालांखो । माब्लाबा बबेबा दावहाजों सोरनिबा गोहोमा दसे समनि थाखाय एबचुलट जानोबो हागौ , नाथाय बेबायदि गोहोमा गोख्रैनो न्यायनि गोहोजों सौग्रावनाङो । जोंनि हारि एबा समाजावबो बेबायदि दण्ड एबा सौग्रावनाया गले गले फैबाय । ड'जि जौथायनिफ्राय आसामाव बयबो हारि माहारिनि थाखाय जाय मोनसेल ' जुथाय सिनायथि गायसन्नायनि फारिया सोमावसारनाय महरै फैदोंमोन बेयो डाइनजि जौथायनिफ्राय हेंथा मोनफैदोंमोन । मोनसे हारि , मोनसे राव , मोनसे सिनायथिनि जाय स्ल'गानजों गेदेमा असमीया सिनायथिनि जोनोम होनो नाजानाय जादोंमोन बेनि हेंथायै बै समाव सांग्रांथि मोन्नाय हारि - हारिसाफ्रा गसंदोंमोन । बेनिनो बिजाउनाव खौसे आसामा गोबां राइजोआव गावस्रालांदोंमोन । मोनसेल ' जुथाय सिनायथि दानाया बेनि सानगिरिफोरनि थाखाय थांखिजों लोगोसे मोनसे निति जानो हागौ , नाथाय बेनि हेंथायै गावबा गावनि सिनायथिजों थांना थानो नाजाग्राफोरा बेखौ न्यायनि जुजिनाय मुं होगोन । बेबादिनो मोनसे हिन्दि सिनायथिखौ बयनिबो सायाव जाबसिन्नो नाजाग्राफोरा खोला भारतनि तामिल , तेलेगु , मालयालम , कानाड़ि , माराठि आरो बेंगलि रावआरिफोरजों हेंथा मोनबोदोंमोन । खौसेयै मोनसे जुथाय सिनायथिया मोनसे