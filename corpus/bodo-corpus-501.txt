गोसोआव दावदाब दंमोन । दावस्रि हाब्रां गामिया बै समाव गाजा - गोमजा जेरैबो गोगोममोन । गामिनि सोरगिदिं जेरावबो गिलुबालु हाग्रामा साथिफबना दंमोन । बिसोरनि खाथिखाला बर'फोरनि माइ गायग्रा दुब्लिमोन । ना - बेदर , मैगं - थाइगं , फिथाइ - सामथाय , बन - लाइ , जेनिबो आंखाल गैयामोन । समाजाव हारिमु दंमोन , आसारखान्थि दंमोन , दोहोरोम दंमोन । आथिखालनि बादिनो बै समावबो गामियाव गावबुरा , हालमाजि , सोरकार दंमोन । गावबुराखौ गामिनि गोरा होन्नानैबो बुङोमोन । जोहोलाव जावलिया देवाननि जोनोमनि समाव दावस्रि हाब्रां गामिनि गोराया माउजि फाटगिरिमोन , दावखा हालमाजि , संसार अमा , नांद्ला सोरखार दंमोन । कबिर नि उसुं खाथिनि गामियारिफोरनि मुङा गेन्द्र आरो थबसामोन
 देवस्रिया सासे बाथौ दोहोरोम सिबिसुलि , गोथार गोसोनि हिन्जावमोन । बियो सामफ्रोमबो फुं आरो मोनाबिलि समाव गामिनि बोराय बाथौ थानसालियाव आखायाव फुल , प्रसाद , आगरबाथि आरो आलारि बाथि लानानै बोराय बाथौखौ फुजिहैबाय थायोमोन । सानसेखालि बोराय बाथौखौ नआव फुजिबाय थानाय समावनो कुबिरनि महर लानानै बोराय बाथौआ देवस्रिखौ जिनाहारि खालामो । बे समाव नखराव रावबो गैयामोन । बै समनिफ्रायनो देवस्रिया देहाखौ गिलिर मोनदोंमोन । देवस्रिया सिगाङाव हमसनो हायाखैमोन । दसे उनावनो गावनि फिसाया मोसौ होबोना फैब्लासो बियो बुजिनो हादोंमोन एसे सिगाङाव जिनाहारी खालामब्ला फिसाया सोरमोन दोहोरोम सिबिसुलि जानायखाय देवस्रिया गाव जिनाहारी खालामजानाय जाथायखौ गावनि फिसायनि सिगाङाव खिन्थाना लादों । जाथायखौ खोनानानै कुबिरा थाथेरनो हायाखिसै । बियो बिसि देवस्रिखौ खानायाव हमनानै बाजारि , थुनथिनि , बारदावलि सांग्रेमा होन्नानै लावथिजों इनायनो बुयो । फिसायजों बुजानानै देवस्रिया गाबख्रावबाय आरो कुबिरनि नखराव गाबख्रावनाय खोनानै उसुंसेनिनो हालुवाफोर गेन्द्रा आरो थबसाया होसोबोनानै बादा होफैयो । 
 कुबिरनि नखराव दावराव - दावसि जानायखौ गामिनि बयबो मिथिबाय । गामियाव मेल लिंबाय । मेलनि गेजेरजों मोनसे गोरोबनायाव फैयो । देवस्रिखौ जिनाहारी खालामनाया हाग्रानि मोदायसो । देवस्रिया इयुनाव गथ जोनोम होयोब्ला जावलियाबारियाव गारहैनांगौ नङाब्ला गामिनिफ्राय एबा समाजनिफ्राय ओंखारलांनांगोन , बैखट खालामनाय जागोन । 
 साना थांदों खोन्दो खोन्दो बोथोरा थांदों हालो - दैलो , आफा बोराय बाथौनि अन्नायाव देवस्रिया । गामियारि मेलाव फोसावखानाय राय बादियै जोनोमगिरि बिमा - बिफाया गथ'खौ खांनो मोनाखिसै । गामिनि रायजो राजाफोरा देवस्रिनि गथ ' जोनोम जानायखौ मिथिनाय लोगो लोगो बे गथ'खौ गामि सेरनि दाबसे गुदु हाग्राबारियाव दोनहैनायसै । बे समाव गोजां बोथोरमोन । बे गोजां बोथोराव गंगारफोरा हायेननि भुटान दुवार ओनसोलफोराव फालांगि खालामनो फैयोमोन । बै समावनो लथा डुफा आरो जंदा डुफा मुंनि हालिसे गंगार बोराइ - बुरैया बे जावलियाबारिनि हानथिग्रा लामाजों फैदोंमोन । बिसोरो बे जावलियाबारियाव सासे गोरले गथनि गाबनाय खोनानानै बिनि खाथियाव फैनानै नागिरफैदोंमोन । बिसोरहा गथ ' गथाय , फिसा - फिसौ गैयामोन । बिनिखायनो जंदा डुफा आरो लथा डुफा बोराइ बुरैआ बे गथखौ खांनो