Plot नि सल'मा । 24 धन्टानि गेजेरावबो जाजोबनाय खिन्थालांनाय सल'बोल' । अब्लाबो अभि आरो मन्जुनि लोगो मोनजेन्नायनिफ्राय रायज्लायनाय बाथ्रानि गेजेरजों हारियारि सायख'लायनाय बाथ्राखौ आबुङै बेरखंहोदों । बेयो जोंनि आथिखाल समाज जौगानायनि जोबोर जेंना । जाय जेंनाया जोंनि जुगे जुगे हेंथा जाबोगासिनो दङ । बेफोर जेंनाखौ सुस्रांहोनो जुनै सल'मागिरिया मन्जुनि आखुयै बेरखांहोदों आरो अभिखौ सासे खृष्टान महरै खृष्टान धोरोमनि गाज्रिखौबो बिनि खुगाजों बेरखांहोदो । बेवहाय जों जेंना सुस्रांनायनि बोसोन थाफानायखौ मैहुर सल'माजों रुजुनो हायो । बेवहायबो धरनिधर औवारिया गल' , ददेरे , लरेन , लान्थामोननि सोलिथाय आखु , रायज्लायनायजों जेंना सुस्रांनाय बोसोन बिबुंथि होहोदों । रं बं तेरंनि ' रंमिलिर हाँहि ' सल'मायावबो बेबादि थासारि नुनो मोनो । जोंनि नन्देश्वर दैमारियाबो जानो हागौ बेखौ इसारा हरनानैनो बे रोखोम सल'मा सोरजिलांदों । बर ' थुनलाइयाव गोदान themeजों दाजानाय सल'मा महरै मोनसे आलादा मासिया बिथां दैमारिनि थाखाय अरायबो थागोन ।