खुग्लुब दोनाय जिदाइन जरा खुनथियाया जाबाय बर'नि गाहेला बाथौ बोराइ - बाथौ बुरैनि नेर्सोन । बेसोरनो जोंनो राइजो जानायनि सोलोनथो आरो इसोर सिबिनायनि गोथार लामाखौ सुजुना होलांदों । बेनिखायनो बेसोरनि गदाइ उजिफैनाय बर'नि गाहेला दैदेनगिरि सान्द ' बोराया , बेसोरनि नेर्सोनै बाथौ दुमजेन्नानै बेसोरखौ गुरु महरै अनसाइनानै , जोंनो इसोर सिबिनायनि गोथार नेर्सोन होलांदों । बेसोरदि बिजि - फिसाइ , बेखौ खांग्रां - खुग्लुब थुनायजों फोरमाइदों । बे बाइदिनो जराबा खामिनि गुमुराबो जोबोद गोथौ । जरा खामिजों - - जुलियासोदि सोरजिनि गुदि , बेखौ फोरमायदों आरो थालानिफ्राइ फारियै मोनफ्रोमबो जराया 1 ) सारिनाय , 2 ) जोनोम , 3 ) हाबा 4 ) बोराइनाय आरो 5 ) थैनाय बान्दोनि मुङै हेबदों । थालाथारनि जरा खामिया खुग्लुबजोबनाय । बेनि ओंथिया - - खुग्लुबनाय माने बिमानि गोर्बोआव सारिनाय , बेनि सानि जरा खामिया - - खांग्रांजोबनाय । बेनि ओंथिया खांग्रांनाय माने - - संसारनिफ्राय थांफिन्नो बोथोर सौनाय एबा बोरायनाय । बेनि सानिया - - खुग्लुबजोबनाय माने संसारनिफ्राइ थांफिन्नाइ माने थैनाय , बे मोनबा एराइनो हायै इसोरनि बान्दोखौ फोरमाइनानै हेबदों । जोबथारनाय सानि गंथाम सिरिन हेबजानाया जाबाय - - इसोरनि सोरजिसुमा संसाराव सोरजिहरजानाय जिबि मुलुगनि सि एबा जिउआ गावनि मोनथाम फुरि– 1 ) रंसारि , 2 ) मिथा , 3 ) हासिं फुरियाव एमब्रायैनो राइजो जाथारनाङो , बे बाथ्राखौ फोरमायनो हेबदों । जिउआ हुरागासे गिबि - रुंसारि फुरियाव देहानि मुसुखा गैयै महरै आलादिङायै गोजावनानै थायो , बेनिफ्राइ सोरबा बिजि - फिसाइ अनलाइनाय समाव गन्थं गुदुंजों हाबनानै बिमानि गोर्बोआव सारिनानै मिथा फुरि एबा मोगथां फुरियाव देहा महरै जोनोम लानानै हुरागासे बे फुरियाव राइजो जायो आरो जोबथारनायाव जिउआ देहाखौ नागारलांनानै हासिं फुरि एबा मेगननि आन्दोनि फुरि , बुहुदनि राइजोआव बुहुद जानानै , साया महरै राइजो जाथारनाङो । मोगथां फुरियाव राइजो जानाय समाव मायानि जेयाव गब'नानै , बे मोनथाम फुरियाव बइनिबो जिउआ थलेन थलेन राइजो जाथारनाङो । बेनिफ्राइ एराइनो हाया । बेनि उनाव दाउथु बिखा हेबनाय । बेनि गुमुराबो जोबोद गोथौ । दाउथु बिखा हेबनाय आगसिनि जरा खुनथियाया जाबय माइनाव बोराइ - माइनाव बुरै । बेसोर जादों बुहुमनि जिब - जिबिनि आदारनि सोमजिगिरि बिगोमा । गेजेरनि जराया जाबाय बर'नि गिबिसिन सुबुं - मोनसिन सि बोराइ - मोनसिन सिबुरै । बेनिफ्रायनो फैयै - फैयै दिनैनि जोंनि फिरिखौ मोनफैदों । आगदानि जरा खुनथियाया जाबाय सिबोराइ - सिबुरै । जाइ जोंनि सोरजिगिनि गुमुर सानथौ आरो सोरजि सानथौखौ गिबि - गिबि सं दान्नां होलांनाय गोथौ आरो गुदु गुमुरखौ जुलि लानो हानाय बुब्लि सौब्लासो सुबुङा सोन्नो हानाय , बुजिनो हानाय जायो । बेनिखायनो सोरजिनि गोथौ गुमुर - " सान - अख्रां - बार - दै - हा " थाथौ बह्रा - " दाउथु बिखा " खौ जुलि बान्दोनि नोरसोनै होनाय थाम नं जरा खामियाव हेबनाय जायो । बेनिखायनो सोरजिनि गुदु बान्जो दाउथु बिखाखौ हेबजेननायाव बे गुमुरनि दिहुनगिरि सि बोराइ - सिबुरैनि जरा खुनथियाखौ बख्रबग्रोनांगौ । बेनिफ्राय बाथौजों दाजानाय जिबिया थांना थानो आदारनि बिगोमा माइनाव बोराइ - बुरैनि नामै दोनाय जरा खुनथियाखौ बख्र'बनाय जायो आरो बुहुमाव उजिफैनाय गासै गावनि फोलेरनि गोदान सुबुं फिरिखौ बजबनानै , गोबानानै सानाय ओंथियाव गेजेरनि मोनसिन सिबोराइ - मोनसिन सिबुरै जरा खुनथियाखौ गेजेरावनो सानजाब सिननि साजों बख्र'बनानै गाहायथिं एगथेबनाय जायो । सिजौखौ बाथौ बिन्दोआव जोबोद मेहेर गोनाङै साइख'नानैसो बर' - बोराइ - बुरैया गाइलांदों । सोरगिदिं बिलादलाथानि सोरजिगिरिया जाबाय सिजौ । गासै सिनि बयनिख्रुय जौसिन सि एबा सिनि गिरिखाइ बेखौ " सिजौ " होन्नाय जायो । बेखौनो मोनबा गाहेला आइजेंनि सोरजिगिरि एबा बिगोमाखाय , बा -राजा आरो जामनो रोङै , जोबनो रोङैखाय , अबंलाउरि एवा आनानगसाइबो