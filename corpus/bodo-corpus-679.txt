सासे आजोलानि मेथाइ ! ब्रजेन्द्र कुमार ब्रह्म , आदानि थै सुस्रालांथों आगैनि थै सुस्रालांथों अखा हा हा जों दुगैनो फानफिउवालि फिउ फिउ गावजों गाव हाखा - खुन्दा जालांयदों सनानि दाउदै सेलायदों सुथ्रुनबो गैजारोङा बद्बो गैजा रोङा फिथा रानग्रा मोख्राया हनै सेर फाखायदों गगेरे ग ' आमाइनि न ' जाय आंनि खर'खौ मोनजागोन बिनो राजा जागोन नाथाय राजाबो जानो रोङाखिसै फोरजाबो जानो रोङाखिसै हालआवबो थाङा मैयावबो थाङा खर'आ थाबाय लानजाइयाव लानजाइया थाबाय खर'आव सनानि दाउदैयाबो माथोनो गुनजेर अरनायसो । ( बिहुराम बर " नि बिसम्बियाव ) लेबेनलाल मोसाहारि - 27 सेप्तेम्बर मैहुरनि देरहासार दाउथु गुफुरखौ जिलिद गावबाय अखा लाबोबाय सोमखोर अख्राङाव , सिमांजों सिमां नुग्राफोरा आनलिद जाबाय , गोमा जाबाय लामा दिथागिरि । थेवबो थांनानै दङ' - मिजिंखौ थैजों दाजाबदेरनानै सानसे सानसे नों दिन्थिज्रांनाय लामाजों , मेला खुंदों नोंनि रावजोंनो नोंनि बिहोमानि बिहुङावनो ज'यै जिरायदों , सुजुदों देंखोसेनि दोंसे जावजा मेथाइ । मानोना नों गोजोर थरसे बर'नि हाथरखि जाबाय माखासे हाथरखिफोरनि थरसे हाथरखि , थुनलाइ अख्रांनि गोजों थरसे हाथरखि । हिंसा नासयनाय आरो मोहेरनायनि उदां गोथार अखांनि हाथरखि । पद्मश्री मदाराम , दारेन्द्र , प्रमद , प्रसेन आरो बिनेश्वरमोन बादि थरसे गोमोर रोङै हाथरखि जाबाय । नोंनि बिहोमाया पेलेसनि जोंलारि जायासैब्लाबो फिसा दावहानि नों सासे सार'थि ।