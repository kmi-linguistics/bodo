रान्दि जानांबाय हिन्जावफ्रा लारि लारि ; 
 बिनो थालांगोन नामा जुगामी ? 
 सोंनाइ बियो राणी हेलेननि । 
 - आंनि खन्थाइ ( राणी हेलेन ) । बेबायदिनो रुफास्री हाजवारीआबो गाहायाव होनाय बिदिन्थानि थैनाय खन्थाइयाव ओरै बुंदों - 
 दाव , अमा , बोरमाफोरबा
 बिसार जागौमोन
 जुरिमाना नांगौमोन । 
 - बिदिन्थानि थैनाय ( रुफास्री हाजवारी ) । गोजौआव सावरायनायनिफ्राय बेखौनो मिथिनो हाबायदि , दासान्दि बर ' आइजो खन्थाइगिरिफ्रा माखासे एखे गोरोबथाय सानस्रिफोरखौ लानानै खन्थाइ लिरगासिनो दङ । बेफोरनि गेजेराव मिस्टिक , रमानटिक , हारि फोजाखांनाय , गेदेमा सुबुंफोरखौ गोसोखांनानै मान होनाय , आढुंगारिनि मोनदांथि , आबहावा सांग्रां आरो बर ' हारिनि खायसे गाज्रि आखुफोरखौ सोंखारिनायफोरानो गाहाय । बेफोरनि अनगायैबो सानैसो दानि गोदान आइजो लिरगिरिफोरा गुबुन गुबुन बिथिंखौबो नोजोर होनानै लिरनायखौबो नुनो मोनदों । जेरै - हादरनि साख्रिनि जेंना , बर'फोरनि जौ लोंनाय गाज्रि हुदा बायदिफोरजों लोगोसे माब्लाबा गावारि जिउनि मोनदांथिफोरखौबो लानानै लिरदों ।