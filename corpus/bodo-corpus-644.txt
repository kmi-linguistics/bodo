जाजेननायनिफ्राय जोबजासिम गेस्रेम गारांजों खनफा असमीया आरो इंऱाजी रावजों सल सल बुंनानै आयदानि सायाव बिबुंथि लाखिदोंमोन । गावनि बिबुंथियाव बिथाङा आर्य - अनार्यनि देरहासाद सल'फोरखौ खोन्थाफुंदोंमोन । आफाद सालियाव गोबानानै लाबोनाय बिजाबफ्रा बेनि फोर'मान , गाव फरायनानै मोनदांनाय गियान । बिहुराम बर ' नि गियान आरो रोंगौथिया राइजो - राजानि खाथियाव नुजाथिजेनदोंमोन बै दिननि आफाद सालियाव । 
 उननि बोसोर 1968 इं मायथाइयाव बिहुराम बर'आ मंगलदै जिल्ला बड ' साहित्य सभानि नेहाथारिनि बिबान मोनो । बिहुरामनि जिउआव बर ' हारिखौ सिबिनो थुनलाइ सिबिनो , सोरजिनो आरो राव थुनलाइखौ फेहेरनानै मुलुग दरबारआव दिन्थिनायनि खाबु मोनो । थुनलाइ आफादआव आगान होनाय दिननिफ्राय इयुनथिं नायाखै बिहुराम बर'आ । चरैवति ! चरैवति ! 
 राव थुनलाइ जौगानाय , फेहेरनाय हाबा फारियाव 1972 इं मायथाइयाव अदालगुरिआव बड ' प्रिन्टिं प्रेस क' - अपरेटिभ स'साइटि दानानै बानासुर प्रेस फसंनाय जायो । बे प्रेसआवनो थुनलाइ आफादनि बिबान बाननाय गेजेरजों सानस्नियारि बर ' रादाब बिलाइ ( 1973 ) 'बनजार'खौ सुजुयो । बर ' साहित्य सभानि बिबान बाननाय आरो थुनलाइ सोरजिनाय फोथाराव नांथाबनाय मोननैबो हाबाफारियाव नारा नाथार मावलांदों बिहुराम बर'आ । ओंखाम जानाय , दै लोंनाय सम गैया । न' - बां जिलां - फालां जालांदों थुनलाइ आफादनि खामानिनि थाखाय । 
 1990 इं मायथाइनि 27 सेप्तेम्बर खालि बिहुराम बर ' खौ गावथारनाय जाबाय । खामानि मावनायनि फिथाइ हास्थायि बिहुराम बर'आ फिथाइ मोनजाबाय जिउ फोथैनायनि । जिउ होनो हायिया जिउ लांनायनि मोनथाइ थाया । फोलेरनि खामानियाव , समाजनि खामानियाव , हादरनि खामानियाव आरो मुलुगनि खामानियाव फैनो थाखाय मानसि सासे दानोब्ला सम नांगौ 20 / 25 बोसोर । समाज आरो हारिनि थाखाय खामानि मावनो दावगाबोनाय
बिहुराम बर'खौ बाजि बोसोर बैसोआव जिउ थुंगे होबाय । बिहुरामआ जोबनानै थांबाय । बिहुराम बादि मानसि दानायआ मानसिनि आखाइआव गैया । बिहुराम बर'आ सासे सुबुंल ' नङामोन , मोनसे गौथुम । दुलाराय बर ' माहारिया बिनि बाहागि , बर ' माहारिजों नांफाना थानाय सुबुं समाजआ बिनि आंगो । 
 गीतानि थामथि अध्यायआव कृष्णआ अर्जुनखौ बुंदों : 
 लोकेस्मिन् द्विविधा निष्ठा पुरा प्रोक्ता मयानध । 
 ज्ञानयोगेन सांख्यानां कर्मयोगेन योगिनाम्॥ 
 ( गीता , कर्मयोग V . N . 3 ) 
 'निष्ठा'या मोननै रोखोमनि । मोनसे 'ज्ञाननिष्ठा ' आरो गुबुन मोनसेया 'कर्मनिष्ठा' । कर्मनिष्ठाया गियाननिफ्रायनो सोमजियो । बिहुराम बर'आ गियान दंमोन । बिथांनि गोसोगोरबो होसारना मावनाय खामानिफ्रा गियाननिफ्राय बेरखांनाय । 
 माहारि बिफा गान्धीजीखौ नाथुराम ग'डसेआ गावथार खालि गान्धीजीआ बुंदोंमोन – " हे राम ! ' रादाबखौ मोननानै आचार्य बिनोबा भावेया दुखुजों फोरमायदोंमोन : " हे राम ! '
 बिहुराम बर'खौ गावथारनाय रादाब मोननानै जोंबो बुंदोंमोन - बिहुरामआ गैलिया । थरथिंनै मेगन मोदै । 
 उपनिषदआव सिबियारिफ्रा सान मोदाइखौ बुंदों – हे सान मोदाइ ! नोंनि सोरांखौ सनाजों खोबनानै दोनदो , खोबनायखौ बोखारनानै सिबियारिफोरनो धोरोमनि गोथों लामा दिन्थिदो : 
 हिरण्मयेन पात्रण सत्यसापिहितं मुखम् । 
 ततत्वं पुषन्नपावृणु सत्यधर्माय दृष्टये॥
 दिनै जोंबो बुंदों – हे सुबुं समाज , गेदेमा बिहुरामनि गियानखौ जोंबो लानो सोलोंदिनि । 