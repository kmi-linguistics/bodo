बेखौ लानानै सानसुमैफोरा गोरोबलायनो हायाखै । गार्जा सोदोबथिया 'गार' , 'गारजा ' एबा 'गारजानाय ' सोदोबनिफ्रायनो फैनो हागौ होनना सानसुमैफोरा बुङो । मानोना बे फुजायाव माखासे गाज्रि मोदाइफोरखौ ( Malevolent deity ) एंगार हरो एबा बिदाइ हरो । बेखौ बुंदों expulsion एबा होखारहरनाय । गुबुन हारिनियाव बेखौनो 'भाषानि ' एबा फोजाव हरनाय बुङो । सोरबाया ' दिङ्गाफुजा ' होननानैबो बुङो । 
 नखरखौ एबा गामिखौ गोथार खालामनो थाखाय बर'फोरा गार्जाफुजा होयो । गामिनि मोसौ गुमग्रा फोथार , दैसा सेराव एबा हाग्रामा सेराव बाथौखौ दहाय होनानै मोदाइ मोदाइजोफोरनो फाथाली बाउनानै अमा , बोरमा , दाउ , फारेव बुलि होनानै अजाया मोन्थोर रायनानै फुजा होयो । फुजाया जोबखांब्ला थालिर बिखंनि नाव बानायनानै अजाया मोन्थोर रायै रायै मोदाइ मोदाइजोफोरखौ बिदाय हरो आरो थालिर बिखंनि नावआव फोजाव हरो । रंजानाय - बाजानाय बोथोर जोबनानै नखरखौ गोथार खालामनोबो गारजा होयो । आबादफोरा मोजां जानायनि थाखायबो आरज गाबनानै गार्जा फुजाखौ होयो । गार्जा मोदाइफोरनि मादाव मुंख जाथाव मोदाइफोरा जाबाय - लोखि गार्जा , आसु गार्जा , सिउ गार्जा , तुलसिं - मालसिं गार्जा , डुरामाराय गार्जा , दाउयां गार्जा , सिन्दुर गार्जा , थं थङालि गार्जा , गलाकाटा गार्जा , बोराइ राजा गार्जा आरो आटार ' शान्ति गार्जा । बेफोरनि अनगायैबो गुबुन गुबुन जायगायाव गुबुन गुबुन गार्जा मोदाइ दं । गार्जा फुजा होनानै बरफोरा लोखि एबा माइनावखौ गामियाव बरायनानै लाबोयो । माइथायाव खेबफा लोखिखौ बराइथारनांगौ । नङाब्ला बर'फोरनि गेजेराव अांखाल सौफैयो होननानै बर'फोरा फोथायो । 
13 . दौदिनि आरो अजानि गोनांथि ( Importance of Dayri and Oja ) : खेराइ आरो गार्जा फुजानि समाव दौरि आरो अजानि फारिया जोबोद गोनां । बिसोर सानैआ गैयाब्लानो फुजानि हाबा फारिया जानानै फैया । फुजानि लाहार - फाहार खालामनायनिफ्राय फुजा जोबजासिम अजा आरो दौरिखौ नांथारगौ । मोदाइ रायनाय हाबाखौ जेरै अजा नङाब्ला रावबो मावनो हाया बिदिनो फुजा समाव मोदाइ दावदाइफोरनो दाउसा फारेव अमा बोर्मा बुलि होनाय हाबाफारिखौ दौरि नङाब्ला रावबो मावनो हाया । फुजा समाव दौरिया जाया - लोङा थानाया मोनसे गेदेर हुदा । 
 जोबथानाय फंनैसो : 
 मोजाङै बिजिरनानै नायोब्ला नुनो मोनो मङ्गलिय फोलेरनि बर ' माहारिनि हारिमुवा बाथौखौ गेजेर खालामनानै बेरखांबोदों आरो गोसारबोदों होनजागौ । बर हारिनि थांनाय दिना जेरै अबंलावरी बाथौ बोराइनि दैदेननायाव हालो - दैलो थांदों , फैगौ दिनफ्राबो बाथौ बोराइ महाराजा फिफा गसाइनि दैदेननायाव गाहामै गाहाम आलो - गोजोनै थांगोन होनना बाथौ सिबियारि बर' फिसाफोरा मिजिं थियो । 
 [ All Bodo writers Academy नि Conference याव 26 - 07 - 1987 खालि दुधनै कलेजाव बे लिरबिदांखौ फरायथिनाये जायोलिरगिरि ] 