मोजां नितुआबो दार्जिलिङाव फरायनाय समाव फरायसालिनि बन्द'नि समाव न'अाव बिमा - बिफामोनजों थाहैयोमोन । बांगालराव फोरायहैनायनि उनाव न'आव फैनाय जालिया । बिमा - बिफामोनहाबो बादाहरो । राहुल बादि नितुआबो कलेज बन्द'नि समाव प्राइभेट कचिं चेन्टाराव कचिं खालामनानै आरो कल चेन्टाराव खामानि मावनानै कलेजनि बन्द ' समखौ बारहोयो । राहुल आरो नितुमोननि फरायनाय बिफानआ कम्पुटार बिफान । एखे बिफानाव सानैजों सिनायथि लालायनायनि उनाव मानोबा सानैनिबो गोसोआ बोगथाबलायदोंमोन । बेसेबांबा गोबाव गावनि हारिनि लोगो गैयै फरायसालियाव फरायनानै गिबि खेब एखे हारिनि सानैजों मोनसे कलेजाव ज ' मोनसे एखे बिफानाव फरायनो मोन्नानै बिसोर सानैबो कलेजनि थासारिखौ गुबुन मोन्दांथि मोन्दोंमोन । बेबादिनो सानैजों खाथि खाथि जालांदों । सानैजों मदद खालामलायग्रा जादों । बेनिफ्राय गोथौ मोजां मोनलायनाय आरो अनलायनायनि मोनसे दौलेङाव खाबथा जादों । बांगालरनि बिबार बारिनि पार्क , बबेबा रेज्टुरेन्ट आरो बबेबा डिस्क'आव हाबनानै राहुल आरो नितुमोनहा बांगालर नोगोराव गोजोर थानानै रायजो जानायनि सिमां रनसायो । नोगोरनि बबे पुरियाव प्लेट बायनो बेखौ बिसोर सानैजों सम सम बाथ्रा दान्थेलायनानै बोराबफ्लालायसै । नितुआ जेराव मेगन खेबो बेखौ राहुलआ गाव मोजां मोना जाफ्लायो । जेब्ला नितुआ राहुल मोजां मोन्नाय एरियाखौ सोङो अब्ला नितुआ सुखुयै एरियाखौ राहुलआ बुङो । राहुलनि बुंनाय बाथ्रा जोबस्लाबैयावनो नितुआ बोराबो । नितुखौ बोराबहोनो थाखायनो राहुलआ नितु मोजां मोनै एरियाखौ बुंफ्लायो । नितुखौ बोराबब्ला साबसिन नुयो