सानसेआव बोथिनै उदै बुंजासे मोनजाया । एखनब्ला दुब्लिआव दै थरथिंसे गैयैनि अखा हाहरबायोखोमा होन्नानै दुब्लिनि आलिखौ हरावनो थेजोबनो नाजायो । खेरासिन गैयैनि खोमसि - खोमलायै नो ओंखाम बोथिसे जायो । गुबुननि खाथिआव संख्रे - फानलु , माइरं , खेरासिन सोलाव बिबायोब्ला राइजानाय खौरांखौ बेलस्रिया गाबनानै एरै दुखु खालामनानै बुंदोंमोन - दाख्लिबा संख्रे एसे बिहैनाआ हावरिआ जानो मोनजारोङैनो होन्नानै राइग्रि हरजाबाइदों । 
समबारुआ गामिनि मावख्रुब - दांख्रुब जाग्रा हालुवा । एखनब्ला दैज्लां बोथोराव थि समाव दै जायैनि माइ गायनो फुनो मोनैआव आबादखौ मोननांगौ सेबां मोना । फिसाजो आनारीखौ गामिनि जददार दुयारामनि नआव बैनाइनिफ्राय सुखनानै लाबोनो हायाखै । फिसा अखन्दाआबो मोरोनाव थैनाङो । बिसोर बिसि - फिसाइ जिंगा सियो फिसाजो आनारीखौ जददार दुयारामनि बिसि थफीजों राइजानाय , बुजानाय खौरांखौ मिथिनानै । समबारुआ 500 रां होनानै दुयारामनि नआव बैनाइनिफ्राय सुखनांगौ रांखौ होनो हायैनि थाखाय आनारीआ दुखु सहाइनांदों आरो साजा मोन्नांदों । नाथाय समबारुआ बै जखानि रां सुखनो हानायसेबां खामाइनो हायाखै । अखा हायि दै जायिनि गायनो फुनो मोनि आरो बिसि फिसा लोमजानाय साजानाय , बेराम नाइजानायनि असिला लानानै दुयारम माहाजोननिफ्राय बै रांखौ लादोंमोन । नाथाय सुखनो हायाखै बिनि नखरारि रांखान्थि हालोदआ गाज्रिनिफ्राय गाज्रि जानायनि थाखाय । बै समनि बर' समाजनि साफा सानै जददार एबा माहाजोननि आखलआ दुयाराम आरो नखरनि आइजो एबा माहाजोनजोनि नेर्सोनआ जाबाय थफी । बिसोर बान्दिखौ सैमा मोसौ बाइदि बाहाइनांगौ होन्नाय बाइदि गावसोरनि गोसोबाइदि राइयो , बुग्लि - जोग्लि
खालामो । गोरिब गुन्द्रानि फिसा होन्ना बिसोरनि फिसाज्ला आनारामजों हाबा एबा जुलिबो होनायाव हेंथा । आनारामनि आखल दानाइनि गेजेरजों फावथाइगिरिआ बै समनि बर' समाजाव गोनांथि जानाय जेरै - हारि एबा समाज फोसाबनाय , हारिखौ गोजौआव दैखांनाय , बर' रावखौ फोथांफिन्नायनि हाबा मावफुंनो जोनोम जानाय सासे समाजसिबियारि थान्दैनि बिदिन्थि । गुबुन फार्सेथिं आनारिआ गोरिब - गुन्द्रा न'खराव जोनोम जानाय आनारी थामहिनबा आलाइसिलाइ सिख्ला अरनबारिनि बारसे बारखोमाना थानाय गोथार अरन बिबार । बियो दुयाराम थुफी , अब्राम , बिनाराम मोननि बुंनो थाङोब्ला समाजनि बइनिबो दुखु - हांमा , हिंसा , मुगैजानाय , सोबखजानाय सहायनांदों । आनारामजों गथ' जोनोम जानायनि दायाव समाजनिफ्राइ एरखजादों । बे आखल दानानै फावथाइगिरिआ बै समाव बर' समाजाव बेफोर अनागारि अनाखान्थि जोंनि बर' समाजव दंमोन आरो दासिमबो दं लोगोसे बैफोरनि फोसाब नायनि गोनांथि दं बेखौ आसि दिन्थिना होदों । जोंनि बर' समाजाव आनाराम बादि समाज सिबियारि , हारिनि हाबा मावग्रा , बइनिबो जौगानाय अनसाइगिरि सुबुंनि हेंथा होग्रा अब्राम , नखारनिनो बिभीषन रोखोम बिनाराम बाइदि गोबां सुबुं दं । बै समनि ( इं 1950 नि उन - सिगां ) समाज बेबस्थाआ सान्नो गोनांसिनबाव । आनारामआ समाज बेरेखा सुबुंनिफ्राय मोन्दोंमोन सानथ्रहायि हाबथानाय आरो खैसानाय । नाथाय बेफोर नेवसिना आनारामआ न'बां गामिनि समाज नागारना सान - हर माहारि - फोसाबनाय आरो राव , थुनलाइ हारिमु जौगाहोनायनि थांखि लानानै गावखौनो बावसोमो आरो फोसाबनायाव गोब्राब बेरामाव गोग्लैना अबथिरा जिउ गोमायो । खौरां गाबानि दिन्थिगाब्रै नुथायाव फावथाइगिरिआ आनाराम आरो आनारीजों