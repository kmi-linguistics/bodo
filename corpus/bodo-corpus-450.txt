बेसादफोरा बाथौ सिबियारि बर'फोर नि फोथायनायाव एंगारनो हायै सोमोन्दो दङ । बे बाथ्राखौ गाहायाव होनाय सिरिजों रोखा नुनो मोनो । जेरै - 
 " सिजौनि सिरिया सिरिबा 
 थाइगिरनि बिखङा खंबा
 सिफुंनि गरङा गरंबा
 बाथौनि बान्दोया बान्दोबा 
 बर ' बोरायनि बाथ्रायाबो फंबा । " 
 जाय सिजौ बिफांखौ बाथौयाव सिब्राइनि थान्दै महरै गायसनना लादों बेनि सिरिया सिरिबा , बाथौनि सोरगिदिं गायनाय जिद ' जरा खुन्थियान् सोरगिदिं बेंखननाय एबा खाथुमनाय बान्दोया बान्दोबा , बर'नि सिफुं गोलावनि गुदुङाबो मोनबा ( गरंबा ) । बे गरंबा गुदुंनिफ्राय ओंखारनाय सिफुंनि देंखोया सा , रे , गा , पा , धा ( मोन्दांथिनि फोरमायथि बिलाइ - 96 ) । बेफोरनि अनगायैबो बाथौयाव जागायजेननाय मोन्थोराबो फंबा । जेरै - अम , हिं , ख्रिं , फोद , से । बाथौ दोहोरोमजों सोमोन्दो थानाय लाइफांफोराबो गासै फांबा जेरै - थुलुसि , जाथ्रासि , खासि हाग्रा , दुब्रि आरो बेहेल बिलाइ । बेफोर बाथौ दोहोरोमजों नांजाबफानानै थानाय मोनफा मोनफा एंगार हायै बेसादफोर आरो मोनबा गोथौ सान्थौ एबा मोनबा गोहो हा , दै , बार , अर आरो अख्रांजों सोमोन्दो गोनां । बेफोर जाहोनफोरनि थाखायनो बाथौ मुङा जादों होननानै बुंनो हानायनि लामा दं ! 
 बाथौ दोहोरोमारि बर'फोरनि बादिब्ला ( फोथायनाय बादिब्ला ) बाथौया जादों सासेयानो साथाम । जेरै - रांरासि , मैथा हाजि , बारि गंथाम ( सोरजिग्रा , खाग्रा आरो फोथैग्रा ) बे मोन्थाम आखुनि लोगो नांजाबनाय । बे सैथो बाथ्राखौ बर'फोरनि नैबे मोन्थोरा फोरमान होयो । जेरै - 
 " अ आफा आनान गसाइ 
 खांदो नोंनि अगियान फिसाफोरखौ 
 नोंनो सोरजिग्रा नोंनो खांग्रा नोंनो फोथैग्रा 
 नों जादों सासेयानो साथाम । " 
 गोजौनि बे बाथ्राया दोरोङारि हिन्दु दोहोरोमनि फोथायबोनाय मोन्थाम गोहो ब्रह्म , बिष्णु आरो महेस्वरजों गोरोबनाय दङ । 
 बाथौ सिबियारि बर'फोरा समाजखौ मोजाङै लाखिनो थाखाय माखासे गेना गोरोन्थिखौ बिजिरनो एबा बिसार खालामनो आयेन एबा बाद दानानै लाबोदों । बे आयेन एबा बादा माब्लानिफ्राय बाथौ सिबियारि बर'फोरनि गेजेराव सोलिबोदोंमोन बेखौ बुंनो हनाया गोब्राब । थेवब्लाबो बेखौ सान्दो बावदिया गोजाम सल ( myth ) निफ्राय मिथिनो मोनो बियोदि बाथौ सिबियारि बर'फोरनि गेजेराव गोदो गोदायनिफ्रायनो सोलिबोदों । बे सल'याव आसागि आरो बैसागिनि मोदोमाव दांनायनि थाखाय सान्दो बावदियाया आयेन बेरेखा हाबा मावनानै समाजनि बिजिरसालियाव बिजिरजायो । बे सल'निफ्राय मिथिनाय बायदिब्ला बे आयेन खान्थिया गासै मोनबा जायखौ बाद होननानै बुङो । बेफोर जादों - ( 1 ) अगरबाद ( 2 ) फस्लद बाद ( 3 ) दावखि बाद ( 4 ) खावलि बाद आरो ( 5 ) खौलोबोद बाद ( ड० भबेन नार्जी ) । बेखौ मोनसिंसिं ( मोनसिनसिन ) बोरायानो सनानि जांख्लाजों बुहुमाव फैनानै दाय दन्द फोरखौ बिजिरनो थाखाय बे मोनबा ( 5 ) बाद खान्थिखौ दानानै होलांदों । थामहिनबा बे मोनबा बादावनो गासैबो दायफोरखौ खोख्लैनानै बिसार एबा उद्रायनायजों लोगोसे साजा होनाय जायो । बेफोर माखासे आयेन खान्थि एबा