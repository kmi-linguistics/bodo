देबधर्म : जोहोलाव देवान , आथिखालाव नों मा खालामनो सान्दों ? नोंनो राइजो नांगौ ना सिखिरिखौ ? जाउलिया : अांनो राइजो नांगौ महाराजा । अां हादर अनफावरि । हायेन राइजोनि थाखाय गाबखांना आं सिखिरिनि बाथ्राखौ ज्राब नागारना हाजोआव फैदों । सिखिरिखौ हाथा - हामा , खुख्राउ - खुसि नागिरब्लाबो मोनाखिसै जेब्ला , अां आरो सम थांहोआलासे बेसिम खारबोदों । देबधर्म : नों खामानिनि मानसि जोहोलाव देवान । नों दावहारु । अां नोंखौ मोजाङैनो मिथिगौ । साबगौ देवान , नोंनि थिरांथा लानायखौ खोनाना अां गोजोनबाय । सिखिरिनि बाथ्राखौ नोङो ज्राब नागार । राइजोनिख्रुइ सिखिरिया देरसिन जानो हाया । मुलुगआव बेसेबा सिखिरि दं । नोंनो जों मोजां फोलेरनि मोजां सिख्ला नायना जुलि खालामना होगोन । बिनि थाखाय नों जिंगा दासि । दानिया नों बुंदो , नोंनो बेसेबां सान्थ्रि हान्जा नांगोन ? जाउलिया : दासान्दि आंनो रोजाबा सान्थ्रि हान्जा नांगोन महाराजा । हायेन राइजोआव आं द'जौ सान्थ्रि बुथुमना सिमा बेंगासिनो दं । देबधर्म : बिदिनो जाथों । नांगौब्ला थान्दै थिनहर । जाउलिया : जागोन महाराजा । देबधर्म : जोहोलाव देवान । बे सान्थ्रि हान्जाखौ दैदेन्नाय बिबानआ नोंनावनो थाबाय । दिनैनिफ्राय नों हायेन राइजोनि सान्थ्रि गाहायबो जाबाय । जाउलिया : महाराजानि बिथोनखौ अां गंग्लायै आजावबाय । जै जाथों भुटान राइजोनि , जै जाथों हायेन राइजोनि । [फैसालि गोग्लैयो ]