बाराया रबिबारमोन , बिखायनो साख्रि गोनां साख्रि गैयै बयबो बेयाव बाहागो लानो हादोंमोन । आर'जखौ दैदेनदोंमोन बासबारिनि मुंदांखा दालुवा अजा आरो बल्लामगुरिनि नरेन्द्र बसुमातारी दौरिया । मुंख'नाय जायोदि बे बाथौ आफादखौ थांनाय 6 मे अक्ट 1988 इंयावनो रेजिष्ट्रेसन खालामनाय जायो । ( Registration No . 341 of 1988 - 89 Dated 6 - 5 - 88 ) । बुंनो गोनां दि थांनाय 9 मार्स 1987 इं माइथाइयाव खेराइ फोरबोजों गोथार बाथौ सान फालिबोनायनिफ्रायनो बोसोरफ्रोमबो आफादया बाथौ सानखौ गाजागोमजायैनो फालिबोबाय थादों । आफाद सालाइनो रांनि गोनां जायो , बिनिखाइनो रां खांनाय , बाहायनाय हिसाब निखास बारदिनि थिथि लाखिनो 14 - 4 - 91 इं माइथाइयाव आफादगिरि आरो गाहाय नेहाथारि मुङै आफादनि जानानै Joint Account खुलिनाय जायो The Assam Co - operative Apex Bank Ltd . Gossaigaon Branch आव A / C No . 518 / 91 / 4 . राइथिनो गोनांदि ग'साइगाव बाथौ आफादाआ सिगांनिफ्राय हाबाफारिखौ मावबोदोंब्लाबो बाथौ थानसालि लुनाय हाबाया जाफुंंयाखैमोन । बबेखानि हा - लानाय आरो न ' लुनाया हाबाया जादोंमोन । बाथौ आफादनि मावफुं सोद्रोमाफ्रा बांसिनानै मेलाव नुजानो फैनाया बाङाइ जाबोनायलाइ थांनाइ 28 - 22 - 99 इं माइथायाव आथिखालनि आफादगिरिखौ लानानै गोदान मावफुं आफाद दानाय जायो । बोसोनगिरि मुस्रि हरिभुषण ब्रह्मनि न'याव बे मेलखौ लेंनाय जादोंमोन । मेलाव माखासे सोद्रोमाफ्रा नुजाफैयाखैमोनब्लाबो गोबां बाथौ सिबियारिफ्रा बेयाव नुजाफैदोंमोन आरो बिथांमोनखौनो लानानै 22 साजों मोनसे गोख्रों आफाद दानाय जायो । बे आफादनि गोनां बिबान मोन्नाय सोद्रोमाफ्रा जादों - मुस्रि परमेश्वर ब्रह्म आफादगिरि , महेन्द्र म'हन मोसाहारी लेङाइ आफादगिरि , गुनेश्वर मोसाहारि गाहाय नेहाथारि , अखिल चन्द्र बसुमतारी , शंकर सेखर बसुमतारी , मालब्य बसुमतारी लोगो नेहाथारीजोब । बोसोनगिरि - हरिभुषण ब्रह्म , जतीन्द्र लाहारी । मख'नो गोनांदि बे जिल्ला बाथौ आफादा बिबान लानाय लोगो लोगो मिरु बाथौ आफाद ABRU जों सोमोन्दो लाखिबोदों आरो मिरु आब्रुनि 28 , 29 , 30 मार्स 1999 माइथाइयाव गुवाहाटी बाथौ फुरियाव खुंनाय जथुम्मायाव मिनि बास लांनानै लैहोर लैहोर बाहागो लाहैनाय जादोंमोन । ग'साइगाव जिल्ला आफादखौ मिरु आफाद ( ABRU ) या बे जथुम्मायावनो गनायनान लायो । थांनाय 15 - 4 - 99 इं माइथाइयाव गाजा - गोमजायै बाथौसान न'खौ बेखेवनाय जायो । धीरेन्द्र बसुमातारीया बे न ' बेखेवनाय हाबा फारिखौ मावफुङो । 9 - 5 - 99 इंआव मेनसे गेवलां आफादनि मेल खुंनाय जायो । बे मोलाव 1 . कचुगाव 2 . सा - आनसलिक 3 . सोनाब आनसलिक4 . जलेश्वरि 5 . साराइबिल आनसलिक आफादखौ दानाय जायो । बे मेलाव गोबां सोद्रोमा नुजाफैदोंमोन । 11 , 12 आरो 13 फेब्रुवारी 2000 इंयाव खुंनाय आब्रुनि देउलकुसि जथुम्मायाव ग'साइगाव जिल्ला बाथौ आफादनिफ्राय थान्दै हिसाबै बाहागो लाहैदोंमोन । मख'नो गोनांदि ग'साइगाव जिल्ला आब्रुनि गिबि जथुम्माया फाख्रिगुरि गामियाव थांनाय 25 आरो 26 एफ्रिल 2000 इं माइथाइयाव गाजा - गोमजायै जानानै थाङो । बे जथुम्माजों लोब्बा लाखिनानै मोनसे गिदिर खेराइबो जादोंमोन । बेय़ाव गाहाय आलासि महरै नुजाफैदोंमोन मानाव गेदेर आब्रुनि आफादगिरि रुपनाथ ब्रह्म आरो फोरसावदिंगिरि गाहाय ड० मंगलसिं हाजवारीआ ।