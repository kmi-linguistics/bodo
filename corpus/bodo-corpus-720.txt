मोनसे एबा बेनिख्रुइ बांसिन अनजिमानि मुवाफोरखौ ज'खालामनानै बे मुवायाव थानाय रोखोमसे एबा रोखोमसे नङै गुण ( quality ) एबा महरफोरनि सोमोन्दै मिथिनो लुबैननानै आनजाद नायनाय खामानियानो जादों रुजुनाय । बे रुजुनायनि हेफाजाबै जों मुवाफोरनि बायदिमैया गुनफोरखौ नोजोर होनानै बेफोरनि सोमोन्दै आबुं गियान लानो थांनायाव खाबु जानानै फैयो । जोंनि सानफ्रामबोनि जिउ खुंनायाव जों थाल मोनस्लाबाजासे एबा मोन्नानैबो जोङो रुजुलायगासिनो थानायखौ नुनो मोनो । जेरै - - आमोखियाम्बा मालाय बुरजा रोंथारगौनो , नोंहा मानो रोङा । बायदि बायदि । 
 थुनलाइनि थिलियावबो सावरायनाय एबा थुनलाइनि सायाव फरायथाय लानायाबो बेसेबा सिगांनिफ्रायनो रुजुलायनायनि हेफाजाब लाबोगासिनो दङ । नाथाय अब्लाबो 19थि जौथाइनिफ्राय मोनसे जर'खा ( Special ) थांखि लानानै थुनलाइनि हाबाफांरियावबो रुजुलायनायखौ सरजाबफानाय जायो । 
 बे रुजुलायनाय थुनलाइया जोनोम मोन्दोंमोन गुबैयै इउरप हादोराव । मोनसे उदां आयदा ( subject ) हिसाबै बेयो 19 जौथायनि जोबथा आरो 20 जौथायनि गिबि खोन्दोयाव गोरायै रोदा सुजेनो । बबेखानि नाथाय बेयो 16थि जौथायनिफ्रायनो एफा एफायै गाजा खिलिहांदोंमोन । बे समावनो इउरपआरिफोरा बुहुमनि गुबुन गुबुन जायगाजों गोदानै सिनायलायफिन्दोमोन । बे रोखोम सिनायज्लायनायजों बिसोर सानस्रियाव गोदान गोदान सान्नाया गेवलांफैबावदोंमोन , गुवारसिन जाबावदोंमोन । बे रोखोम सानस्रिनि जोनोम जानायखौ मोनथाम थाखोआव रान्दों । जेरै - 
1 . इउरपआरिफोरा बै समावनो आरब बायदि हादोरफोरखौ लाफानानै गेजेर सानजा हादोर आरो चीन , जापान , भारत बायदि गेजेर सानजा एचियानि हादोरफोरनि सोमोन्दै गिबि गिबियै सिनायथिलायनो खाबु मोनो , जाहोनाव बिसोरनि गुसेब सानस्रिया गुवार जानो खाबु मोनो । 
2 . बुहुमनि गुबुन गुबुन रावफोरनि सायाव फरायथाय लानाय सावरायनायनि गेजेरजों Indo - European राव फोलेरनि सोमोन्दोनि data दिहुनजानाय थामहिनबा इउरपनि राव आरो भारतनि संस्कृत रावनि गुदिया मोनसेयानो बायदिनो रंजाथाव - गोमोथाव बाथ्राया नुजानो खांबु मोन्दों । बे रोखोम दिहुन्नो हानाया इउरपआरिफोरखौ सोमो नांहोदों । 
 3 . बुहुमनि गोनोखोआरिफोरनि आखायजों दिहुनजानाय गोदान गोदान दिहुनथाय मुवा एबा सैथोफोरा बुहुमनि गासै सुबुंनि थाखायनो समानै खाबजाथाव एबा बाहायजाथाव बायदि खोथाफोरा मेगननि नोजोराव गोग्लैफैयो । ( तुलनामुलक भारतीय साहित्यनी राजना महन्त बेजबरुवा ) 
 बे रोखोमै नुनो मोनबाय , बे रुजुनाय थुनलाइया सोनाब इउरपआवनो जोनोम मोन्दों । 16थि जौथायावनो गाजा बेरहांनाय बे बिफाङा गाहाम आबहावा दै बार अर मोन्नायलाय दिनै 21 जौथायनि दरखं मोखाङाव बेनि फोथारा गुवारनिफ्राय गुवार जाबोनो खाबु मोन्दों । अब्लाबो बे आयदानि सायाव पंदितफोरनि फरायथाय लानाय बिजिरनाय एबा सावरायनाया जोबनानै थाङाखै । बे रुजुनाय थुनलाइ थामहिनबा इंराजीनि " Comparative literature " सोदोबा गिबियै 1848 मायथायाव गेदेमा