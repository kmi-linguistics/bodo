आसिसुखि : आदा ! आंनि बिखानि थै मोनलोंगोन आदा बिखौ सुधारब्ला नों दायनिगिरि जागोन । राजाआ नोंखौ निमाहा होनाय नङा । जावजें : साबगौ । [ सेंसौ खाम्फाखौ जसिननायनिफ्राय नागारो आरो सिखारना बुङो ] हुः सेंसौ खाम्फानि थैजों दुगैनोमोन अां दिनै । सेंसौ खाम्फा : [ दैनिफ्राय सिखारना ] आंबो नायगोन जावजें । नोंनि गोहो बोलोआ माबादि । [ ब्लद थाङो । जावजेंआ होसोहां जायो । आसिसुखिआ थाथेना बुङो । ] आसिसुखि : हामबायसै आदा जावजें । सेंसौ खाम्फाआ जेनना खारलांबाय । परमसुख : नोंगौ आदा जवजें बियो दिनैसो मिथिबाय आदा नोंनि गोहो बोलोखौ । बियो जोबोद देरगाबाय थायोमोन । गावनि गोहो बोलोखौ लाना । बिलायनो भुटान राइजोनि देरसिन जोहोलाव । दावहा नांनाय , खमज्लायनाय , खारनाय , गेलेनायाव बिजोंलायनो रावबो हाया । आसिसुखि : बाः बा : बः सेंसौ खाम्फानि बिखा जौगानायखौ सोर खोनासंनो जेरावबो आखा - फाखा देरहासारखायनो बिखौ लायनो राजाआ सान्थ्रि गाहाइ सायख'ना लादों । दिनै नाथाय मोनबाय बिनि खिथेरा । जावजें : आं गोसैबो खोनागसिनो दं आसि आरो परमासुखि । बिनि खर ' देरनाय गावखौ बयनिख्रुइबो रोंसिन - रासिन खालामनायाव आंहा बुंनांगौ जेबो गैया । नाथाय आंखौ जेब्ला आइ - आफानि मुं खारिना लजि फोनाङो आं मानो सिरियै खोनासंनो । हुः सिनायाखै बियो आंखौ । परमासुखि : आदा जावजें । जावजें : [ दै जिङाव थांना आथिं आखाय सुयो आरो बुङो ] बुं परमासुखि । परमासुखि : दिनै लसाल रंजानाय । पुस संक्रान्तिनि रंजानाय गोथार सान । बे गोथार साननि रंजानायाव दिनै सानजौफु समाव गेलेनाय , दावहा नांनाय , खमज्लायनाय बादायलायनाय जागोन । आदाआ बेव बहाग लागोन ने ? जावजें : आं बहागो लागोन लाया दा राजदरबाराव थांनानैसो थिरांथा लाहैगोन । सान्थ्रि गाहाइ सेंसौ खाम्फआ बाहागो लायोब्ला आंबो बाहाग लागोन । नायगोन अां बियो बेसे गोहो - बोलो गोरा दावहारु । आसिसुखि : आदा जावजें नों बाहागो लानायखौनो जों गोसोसिंनिफ्राय हास्थायो ।