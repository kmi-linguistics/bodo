खारो , बारो , गेलेयो , रंजायो , गाबो , गेदेर - गोलाव जायो । बिनिखायनो बिमा - बिफाफ्रा फारफ्रोमबो बिथिङावनो सांग्रां जानांगौ । गोथार , मैला गैयै , मोजां आखल - आखु , सान्नाय - हनाय , मावनाय - दांनायनि गेजेरजों नखराव गोजोन लाखिनो नाजानांगौ । मानोना बिमा बिफाया जेरै नखराबो बेबायदिनो जायो आरो मावनाय - दांनायनि गेजेरजों नखराव गोजोन लाखिनो नाजानांगौ । मानोना बिमा बिफाया जेरै नखराबो बेबायदिनो जायो आरो गथ - गथाइफ्राबो । बेजों लोगोसे बिमा बिफाफ्रा आध्यात्मिक सानस्रि बेनि नांगौ फालिनांगौ कर्म आरो नेमखान्थिफोरखौबो उन्दैनिफ्रायनो फोरोंनो नाजाबोनांगौ । गुबैयै जोंनि नखर समाजआव बे बिखान्थियावनो फेलें जाबोनाय नुनो मोनो । गथ'सा आरो लाइमोनफोरनाव फोथाइनाय , सिबिनाय , खुलुमनाय , बेनि नांगौ कर्मफोरनि गियान , बे गियानफोरखौ नुनो मोन्नाय जाया । खालि मोकथांनि मुवा - बेसातथिंल ' मोखां जालांनाय नुनो मोनो । मुवा बेसादारिनि मायाजों बुसोम जानानै जिउनि हानथिनांगौ लामानिफ्राय दोरोदलाङो । बेबायदि जायोब्ला जिउनि जौगासारनायाव खहा जायो । मानसिनि गोसोआव जेब्लायबो फोथायनाया थानांगौ । फोथायनाय , सिबिनाय थायोब्लासो जेखिजाया मोजां हाबाफोराव नांथाबनो हायो । गोहोबोलो मोनो । बेनि गेजेरजों जिउआव देरहासार जायो आरो गोजोन्नायखौ मोननो हायो । भारतनि आर्य फोलेरनि क्षत्रिय' बंसनि नखराव गोदो गोदायनिफ्रायनो नुनो मोनो ईसोरनि अनगायै बिमा बिफाखौनो ईसोर महरै सिबिबोनाय जादों आरो दाबो सिबियो । जायनि थाखाय गथआ जेसेबांखि बैसोनि जायामानो बिसोर मोकथां बिमा बिफानि
खाथियाव जेब्लायबो गथ'गोरलै । मोकथां बिमा बिफाखौ सिबिनाय , फोथायनायनि गेजेरजोंनो बिसोर नुनो मोनै निराखार ईसोरखौ सिबियो । नाथाय गथ ' गथायफ्रा आथिं आखाय राखांनायनि उनावनो जिबायदि अगियान , दुथां , खाब्रां , असोद्रोम नायथावै जाबोनो हमो बेखौ सानोब्ला इयुननि गोजों मिजिङानो गोमोरलाङो । बेनि गुबै जाहोना जाबाय गथसा एबा लाइमोनफोरनाव आध्यात्मिक गियान आरो कर्मनि आंखाल । जायनाव फोथायनाय , सिबिनाय , गंग्लायनाय , मानिनाय , अन्नाय , मोजां मोन्नाय थायो बिनावनो नांथाब नाजाया जोनोम जायो आरो जायनाव नांथाब नाजाया थायो बिनावनो गियाना साफियो । बेफोर गियानखौ गथसा आरो लाइमोनफ्रा खोनासंनायनि गेजेरजोंल ' नङा , मोकथांनि हाबा मावनाय आरो नेमखान्थिफोरखौ फालिबोनायनि गेजेरजोंसो मोननो हायो । बेबायदिनो मोजां आखल आखु आरो कर्मनि गेजेरजोंसो आदर्शआ सोमजियो आरो बेरखाङो । जोंनि गोबां नखरावनो गोबां गोरोन्थि गोनां नेमखान्थि , फावफेसन , आखल - आखु आरो हुदाफोरखौ बाहायनाय नुनो मोनो । खोनासंथावै , जाथावै गाज्रि राव आरो सोदोबफोरखौ बाहायनानै एबा गाज्रि रावजों जंखायनानै गोजोननाय मोनो । बेफोर मोकथां थासरि आरो नुथायनिफ्राय गथसा आरो लाइमोनफ्रा सोलोंनानै लायो आरो जों हमदांस'नो हायालासे गथसा आरो लाइमोनफोरनि सायाव गाज्रि गोहोम गोग्लैयो । सानसेखालिनि जाथायखौ अांहा दाबो गोसोआव दं । अां मोनसे नखराव थांदोंमोन ! थेव । थेव रायज्लायनो रोंनाय सासे अनसुला गथसाखौ गुबुन गथसाफोरखौ अन्नानै मोजां रावजों जेरै रायज्लायो बेबायदिनो अां रायज्लायदोंमोन । नाथाय