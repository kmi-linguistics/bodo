जोंनि समाजनि दाथाया ओंरैबायदि हेब्रे - माब्रे आरो होंगो - दोंगो जेराव गोबां गोरोबलायै राव , धोरोम , बोरोन , हुदा , दोलो , नेम , बिगुरनि गाब आरो हारिमुनि थागिबिफोरा राइजो जाबोगासिनो दङ । गुबुन गुबुन हारिनि सान्नाय , मावनाय , जानाय , थानाय हुदाफोरा गोरोबलाया । बयबो समाजानो गावबा गावनि राव - थुनलाइ आरो हारिमुनि बिथाखौ गोगोम आरो गुवार खालामनो नाजानायाबो खम नङा । जाय जेरै हागौ एरै राजखान्थि गोहो एबा थुनलाइयारि गोहोजों गाव गाव समाजनि हारिमुवारि बिथाखौ गोजोर खालामनानै बुहुमनाङैनो सिनायथि होनो नाजानायाव रावबोआनो फावसया । बयहाबो गाव गावनि हारि आरो समाजखौ फोसाबनाय , दाफुंनाय आरो रैखाथि होनायनि मोनथाय दंखायो । नाथाय बे नङादि गाव गावनि हारि आरो समाजखौल ' मोजां मोन्नानै गुबुन हारि आरो समाजनि फारसे बेरेखा जानाय । मानसि हारिया खौसेयै समाजाव राइजो जानायनि गुबै थांखियानो जादों गोजोन , रैखाथि आरो जौगानाय ( peace , security and prosperity ) । जाहाथे गावजों गाव एबा गुबुनजों एना - एनि जानो हाया , गाव गावनि नखर , धोन - दौलत आरो समाजखौ गोजोनै बेंनानै रैखाथि होनो हायो , जाहाथे रांखान्थि , राजखान्थि , सोलोंथाइखान्थि बायदि जेनानिफ्राय रैखा मोन्नानै समाजाव जौगानाय लाबोनो हायो बेनो सुबुं समाजनि गुबै थांखि । बेफोर थांखिफोरखौ आबुङै जाफुंसार होनायाव गोरोबलायैनि गेजेरावबो खौसेथि थानांगोन । जोंनि समाजाव मोनफ्रोमबो समाजनि राव , थुनलाइ , हारिमुआ गोरोबलायाब्लाबोदि दिनैसिम जयै गंसे गामि एबा मोनसे समाजाव गोजोन , रैखाथि आरो जौगाथायनि थांखिजों जयै राइजो जालायबोगासिनो दङ बेखौनो गोरोबलायैनि गेजेरावबो खौसेथि बुंनाय जादों । नाथाय थारैनो बिबदि जागासिनो दङ ना ? गामिनि बोराय - बुरि आबौ - आबैमोनहा बुंसोलायो - कलि जुगआ ( devil's generation ) फैबाय होन्नानै । थारैनो बे मुगाया भुटनि मुगा नामा ? बिनाया गावनि आंगो फिसाखौनो गिनो गोनां जाबाय , बिखुनजोनि बाथ्राखौ बिहामजोआ खोनासंलिया मोजां बाथ्राब्लाबो , फरायसाफोरानो फोरोंगिरिखौ मान होनो बावनो हमबाय , बिदाया फंबायखौ अननो बावबाय , गोरों रोङैनि गेजेराव जेबो फाराग गैलिया , हौवाफोरनि फारसे हिन्जावफोरा फोथायनाय लाखिनो बावनो हमबाय , लोगोजों लोगो फोथायलायनो बावनो हमबाय ? बे बायदि मुगैजाथाव गुबुंले आबहावाखौथ ' नुनो मोनै गाब गैयै भुट ( devil ) - आ सोमजिहोगोन बे माब्लाबाबो जानो हाया । समाजाव गोजोन एबा नांलाय - खमलायनि आबहावा सोमजिहोग्राया सुबुंफोरनि गोसोनिनो बाथ्रा । सोरबा गावनि रांखान्थि एबा राजखान्थि गोहोखौ हाथियार ' महरै बाहायनानै सोरबा सासे सुबुं एबा गुबुननि हारि - समाजखौ फोजोबनो फाव फान्दायोब्ला समाजाव नांलाय - खमलायनि आबहावा सोमजिनो हागौ । गावजों गाव फोथायलायनो हाया जानो हागौ । मानसिया थैसुला । सानसेब्लाबो जायखिजाया सुबुङानो थैखानांगोन । नाथाय थैनानै थाङोब्ला रावबोआनो धोन - दौलत एबा जायखिजाया गोहोखौ लांफानो हाया । हारसिं फैदों हारसिं थांफिनखानांगोन । थैनानै थाङोब्ला बिनि रांखान्थि एबा राजखान्थि एबा गाज्रि गोहोआ ( evil power ) जोबनानै थांफागोन । खायफा सुबुङा थैनानै थाङोब्ला बिनि गासिबोआनो बे बुहुमनिफ्राय जोबस्रांलाङो । नाथाय खायफा सुबुङा थैनानै थांब्लाबो इयुन जोलैजोंसो