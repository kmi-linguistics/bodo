बाथौ । बर'फोरनि गुदि दोहोरोम आरो सोरजिनि गाहेला आइजेंनि मुं । बाथौनि ओंथिखौ फंसेजों थब्लं बुंजोबनो हाया । बेनि ओंथिया जोबोद गुदु आरो गोथौ । जाइनि थाखाय जों मोजाङै मोन्दांस ' हायैयाव गुबुन - गुबुन सान्नानै लाना दङ' । बाथौनि ओंथिया गुदुब्लाबो रोखा - रोखा । बाथौ सालियाव एसे गोथौयै नोजोर होब्लानो नुनो मोनो गोदोनि आबै - आबौमोनहा जोंनो बेनि गोबां नेरसोन गालांदों । बेफोरखौ रुजुनानै , बिजिरनानै नाइनोल'सो नांगौ बाथौआ बबेबा मुगायाव मुलुगाव मानसि महरै उजिफैनाय –– जीशुखृष्ट , हजरत महम्मद एबा कृष्णपोन बाइदि रावनिबो मुं नङा । खाइसे जोंनि गोरों - गोराफोरा , मिथिया हसिया बाथौनि ओंथिखौ सोंब्ला - - " बाथौ " आ 'शिव'खौसो बुङो होन्ना फिनो । खाइसेबा बाथौआ गनेशखौसो बुङो , सोरबाबा – - बुङो बाथौआ कार्त्तिकनिसो मुं होन्नानै । नाथाय बेफोर मोनसेबो नङा । बेसोरबो बाथौजोंनो सोरजिजानाय मानसिसोमोन । गाव - गावनि सिखौ फोजाखांनानै फोननि जोहैदों दा बेसोर बइनिबो फुजिनां मोदाइ सि जाना थांबाय । सायावनो जाखांनानै थांनाय बाथौनि ओंथिया जाबाय - - " बा " माने मोनबा " थौ " माने गोथौ ; माने जेराव मोनबा अराइ सैथो गोथौ सानथौआ हाबनानै दङ' ; बेनो बाथौ । बे मोनबा गोथौ थाथौआ जाबाय - - " सान - अख्रां - बार - दै - हा " । साना बिलाद लाथानि बइनिबो बिढुंनि गुदि । साननि ढुंनाया रावखौबो माइगाब - जुजाइ खालामा । गोनां , गैैयै , मोजां , गाज्रि , बेमार गोनां , बेमार गैयै , खालाइ - दैफोन , एम्फौ - एनला , बिफां - लाइफां बइनोबो समानै ढुंनाय होदों । फारसेथिंजाइ – साननि ढुंनाय नङाब्ला एबा मोदोमा सुहाबब्ला , रावबो थांनानै थानो हाया । ओंखाइनो हावासिनि बिफांफोरा जोबोद हासार मोनब्लाबो लासैनो रोमोनानै लहराइलाङो । बे बाइदिनो फैलाउ लाथिख ' अख्राङा जेरै सान , अखाफोर , हाथरखि , अलंबार गोजावनानै थानायनि गुदि एबा गाहाय खुलि ; बे बाइदिनो ' थेलेब मुलुगनि ' गासै जिब - जिबिनि थांनानै थानायनि गुदिया जादों - - 'खर' । खर'आ जेरै गासै मोदोमनि सा , बे बाइदिनो , अख्राङा बइनिबो सा । बेखौ नाइनानै जों बुंनो हायो – 'खर'आ जेरै बइनिबो गुदि , बे बाइदिनो अख्राङाबो बइनिख्रुइ गुदिसिन । बाराबो एसेल ' नड़ा । बारहा महर , गाब एबा मोनामनाय गैया । जेरावबो गोसारनानै थानाय बारानो बइनिबो जिउनि महर । जिउया बार महरै जिबिनाव हांजों हाबनानै जोंनि देहाखौ गोथां खालामना लाखियो । बे बार नङाब्ला मुलुगनि जिब - जिबि , बिफांलाइफां रावबो थांनानै थानो हाया । बे बाइदिनो दैनि गोनांथियाबो एसेल ' नङा । दैहाबो महर एबा गाब गैया । सान आरो बारा जेरै रावखौबो मुगैया , दैयाबो मुगैया । बे दैया जोंनि मोदोमाव थै , खानथै एबा दै महरै दङ' । फारसेथिं थैयानो जादों देहानि राजा । मुलुगनि दैया जादों बइनिबो थुबिल आरो जोंनि मोदोमाव , बिफां - लाइफांनांव थानाय थै , दै एबा खानथैया गाहाय थुबिलनिनो थरथिंसे बाहागो । सान - अख्रां - बार - दैया जेरै सोरजिनि गोथौ गुमुर , बेनि मादाव " हा " याबो मोनसे । हायानो जोंनि सोमजिनायनि गुदि । हानिफ्रायनो गासै बिफां - लाइफांआ सोमजिदों । बेफोरखौ एबा बेफोरनि फिथाइ - सामथाइखौ जानानै , देहा गोनां जिबफोरा थांनानै दङ' । खाइसेबा जिबिजों - जिबि जालाइनानै दङ' । बेनिफ्राइ जों रोखायै बुंनो हायो - जोंनि देहा आरो हानि गेजेराव जेबो जानथाइ गैया । मानोना जिउआ नागारलांब्लानो बइनिबो मोदोमा एबा बिफां -लाइफांआ थैब्ला , सेवनानै लासैनो हाजों सिनायनो हायै महरसेयै गोरोबलांफिनो । आरो बेनिफ्राय