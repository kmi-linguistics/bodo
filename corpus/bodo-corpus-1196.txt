सिखिरि : नंगौ ? बिदिब्ला आंगोसिन खालामना लानो हाया होनब्ला ? जाउलिया : दाबो नोङो आंनि जिउनिख्रुइबो आंगोसिन । सिखिरि : आदा ! नों बिदिब्ला अांखौ मोजां मोनो ? जाउलिया : मोजां मोन्नायल ' नङा बिनानाव गोसोबो थोयो । सिखिरि : बिदिब्ला नों आंखौ बिनिफ्राय लाना थांदो , गाबोन्नो । जाउलिया : आजोलि मानो बिब्दि सान्दों ? सिखिरि : औ अां गाबोन्नो नोंजों ओंखारफागोन । नों लाङाब्लाबो अां खारफालांगोन । जाउलिया : बिदि दासान बिनानाव , गोसोआ हमथा । गोसोखौ हगारसारनो नाङा । गोसोखौ लागाम गैयै बाइदि हगारसारोब्ला जायो बेसेबा गेदेर खैफोद । सिखिरि : आं दा बिदिब्ला माथो खालामनांगौ जाखो आदा ? आंदि नोंखौ दान्दिसे नुवाब्लानो उरां - फारां , गोदाव सोराव मोनो । गावखौनो हार्सिं हार्सिं मोनो । नों जेन' अांनि खाथियाव थाबाय थागोन । नोंनोदि अांनि गासैबो । आं नोंखौ मोनाब्ला थैगोन आदा ! अां थैगोन ! [ मोदै हुगारना गाबो ] जाउलिया : सिखिरि ! नों मा बुंदों सिखिरि ! बिब्दि बुंनो हामा । सिखिरि : औ आदा , अां थार बाथ्राखौनो बुंदों । नोंजों आंहा गोसोनि जुलि जालांबाय माब्लाबानो । दा . . . । [ बुंनो हाया जायो ] जाउलिया : बिनानाव ! खोनासं फंसे बाथ्रा आंनि । अांजों नोंजों गोसोनि जुलि जाबायब्ला आरो मा नांबावगौ ? बेनिख्रुइ देरसिन मा दंबावयो । मानोना मोजां मोन्नायानो जिउ । संसाराव जिउनिख्रुइ गोथारसिन आरोबाव मा जिराद बिनानाव ? अांहा जिउनि लामा हानथिनायाव मावनांगौ गोबां खामानि दं सिखिरि । बिनि सायाव नोंसोरहानि आदैनि गोसोखौ अां दासिम मोन्दाङाखै । बियो अांखौ मा नोजोंरै लायो अां बेखौ मिथिया । सिखिरि : अां जा सान्दों बेनो जागोन आदा । आइ - आफाआ बेव जेबो हेंथा होनाय नङा । मानोना आं नाइल ' जाल ' सासेल ' फिसा । जाउलिया : सुबुंनि गोसोखौ हमनो हानाया जोबोद गोब्राब बिनानाव । बिनि सायाव अां जाबाय नेहाद हारिनि मानसि । अां सासे गोदाव सोराव मावरिया