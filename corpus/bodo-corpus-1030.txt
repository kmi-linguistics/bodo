थांफिन्नाय लामाखौ आन्दायो । नाथाय मानसिफोरा संसार जानायनि गेजेरजोंबोदि - सोरजिगिरि आफा इसोरजों गावखौ खाजबनानै सुग - गोजोनखौ आर्जिनो हायो , बेखौ जों गावनि नाजानायजों - 1 ) गोसोखौ सोरजिगिरिनि फारसे हामफ्ला होनायनि थि थांखि लानाय , बेनि थाखाय हासथाइनाय , रागा , लुबैनाय , मुहिनाय , अहं आखुखौ नेवसिनानै गावखौ इसोरनि असे फिसा जिउ होन्ना फोथाइनो लानो हानांगोन । बेनिफ्राइ 2 ) गावखौ इसोरनि फार्से गोसो मोनसेयै बावसोमनो हानांगोन । 3 ) बेजों लोगोसे गावखौ माहि खालामना लानो रोंनांगोन । 4 ) बेनि थाखाय नांगोन गोगो गोथार खाजा , गेफे मुवानिफ्राइ जानगार थानांगोन , लोगोसे गावखौ जौमोननि लुबैनायनिफ्राइ रैखा खालामनांगोन , 5 ) बेनिफ्राइ गावनि गोगो गोथार थांखिनि फार्से गोसो मोनसेयै गोनाइखांनो हानांगोन । अब्लानो सुबुङा मुखुब संसारनि गेजेरजोंबो गावनि जिउ थिफ्लिंखौ गोजोनै खांसे - खांनानै आनानगसाइनि फोननि राइजोआव आगान हैनो लामा रनसाइनो हागोन । सुबुङा थार सान्नाय , थार हुदा , थार थांखि , थार गनाइथि , थार खाजानिफ्राइ गावनि गोर्बोनि । मेगनखौ फोजोंनो हायो आरो गावनि जिउ थिफ्लिंखौ " गोथार " महर होनो हायो । गोथार जाब्लानो बे सिया - " माहि सि ' ( महात्मा ) आरो बेनिफ्राइनो - " मोदाइ सियाव " जाइगा मोनहैयो । संसारनि गासै सिनि बिगोमायानो जाबाय " सिजौ " । सिजौबा बाथौ बिन्दोआव गाइग्रा बिफांखौबो बुङो । सि आरो सोरजिगिरिनि सोरजि गुमुर सानथौजों बे बिफांहा जोबोद बानजाफ्लेलाइनाय गोरोबनाय थानायखाइनो बे बिफांखौ सिजौ होनबोनाय जादों । सिजौआनो बइनिबो सिनि बिफा । सि + जौ = सिजौ । सिजौ जादों । माने बइनिख्रुइ जौसिन , देरसिन एबा गोहो गोरासिन सि । सिजौवाजोबनो रोङा , थैनाय -थांनाय बेखौ मोनहासौवा बिनो बइनिबो सोरजिनाय , थैनाय -