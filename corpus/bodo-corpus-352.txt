 " बाजि रां दङ ? " 
 " गैया ; आंनियाव थाइसेबो गैया । " 
 " दिनै सनिबार नङाहोनबा ? गाबोन मा जानो ? 
 ना फवासे लायनो सानदोंमोन ! " 
 " गैया होनबायना ! थाइसेबो गैया आंनियाव । " 
 मिथिखागौ ; आंनियाव गैयाब्ला बुरैनियाव माबेनि फैसा थानो । अब्लाबो दंबायबायोखोमा सान्नानै सोंनायदों थेफ्ला बिमाखौ । माब्लाबा थेफ्ला बिमाया सिरिनाय गय गोमोनफोर थाब्ला गामिनि बुरैफोरनो फानहरो । थाइसे थाइनै बुथुमनानै दोनो । जौ संग्रा थख्लि मोनाबो माब्लाबा माइरं इंखुर लांफैयो । 
 फानलु फानलानिफ्राय दोन्नाय फैसा माब्लाबा थायोनालाय फैसा बिनायदोंमोन आङो । 
 सारिआरि सौखायाव बेलासे फिसा बाजार जायो । सानफ्रोमबो बेरायनो थांथ'ब्ला बाजार खालामनायनि हुदा मोनसे दङ' । आखायाव फैसा थायोब्ला ना फवासे नङाब्ला बेदर फवासेजों थारुन दरसे नङाब्ला सायखानानै फान्नाय थास ' आथिंखौनो बायनानै लाबोयो । खाइला फिथाइ मोनब्ला आरोबाव साबसिन मोनो । ना गोरि मानैसो सावनानै खाइला सावनायजों बिदै खालामना जानो हायो । बोराइ बुरैफ्रा बुङो खाइला फिथाइयालाइनो लिभार गाहाम खालामो । 
 गाहाम खालामनाय खालामैखौ मिथिथ'वाब्लाबो मानोबा सावलु सावलाजों ओंखामखौबो इसे बारा जानो हायो । मस्ला मस्लि होनाय सेरबु खाबुखौ बारा असे मोजां मोना ।