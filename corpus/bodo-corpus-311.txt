मुसलिम धोरोमारि सुबुं अनजिमानि सोलाय सोल'जानाय जाथाया आसामावनो दा - दायै नुजाखांसिन्दों । जायनि जाहोनाव आसामनि बि . टि . चि . हालामनि थागिबि सुबुंफोरनि गोसोयाव गावबा गाव हारिनि थामोन्थायखौ सान हरनानै गोसोयाव समखिखांनाय फैखांदों । बिनि थाखायनो आसामनि सुबुं समाजाव गुलाय - गुजाय दाङा - बाजिया बांनो हमदों । आसामनि अनगायैबो गोबां जायगायाव बेबादि रोखोमनि जेंनाजों मोगामोगि जानांगासिनो दं । आयेननि बेरेखा हाबफैनाय जेंनाखौ सिगाङाव दोन्नानै हादोरआ आरोबाव सहायनानै थाबावयोब्ला जोबनो रोङै गुसु दावहाखौ लाय होनाय जागोन । 
 सोनाब बेंगल , आरो सा–सान्जा भारतनि दाब - दाब जायगायाव बांग्लादेशफोर थाफैनायखौ सुबुं अनजिमा बेरफ्रुनायनि जाउन होन्नानै थास्लिमबा जानाय नङा । बे जाथाया रांखान्थिजोंल ' सिथाबना थानाय जेंना नङा । सा सान्जा भारतनि थिउरियाफोरखौ थुलुंगा होनाय , थानो जायगा होनाय आरो गेरिला दावहानि थालिम होनो खाबु होनायफ्रा माबा मोनसे थांखि थानायखौ फोरमायो । बेल ' नङा भुमनि मुंदांखा थिउरिया हानजा ISI आरो AL - Qaeda जों लोगोसे लोब्बा थानाय थिउरियाफोरखौ थानो जायगा होनाया सा सान्जा भारतखौ बांग्लादेशजों सरजाबफानानै इसलाम धोरोमारि हादोर दानायनि रोखा सिमांखौ नुनो मोनो । आयेननि बेरेखा बांग्लादेशफोर साग्लोबनाय जेंनानि सायाव सोरखारा जेबो राहा लामा लायाब्ला बियो हादोरनि रैखाथि आरो खौसेथिनि थाखाय गिनांगौया रोखासै । 
 ISI आरो Al - Qaeda जों लोगो नांनानै गासै मोन 27 मुसलिम थिउरिया हान्जाफ्रा सा सान्जा भारतखौ बांग्लादेशजों सरजाबनायनि हाबाफारि लानानै इसलाम धोरोमारि हादर दाफुंनायनि सिमांजों हाबा मावगासिनो दं । 
 बांग्लादेशनिफ्राय आयेननि बेरेखा हाबफैनाय सुबुंफोरखौ दैथाय हरफिन्नो थाखाय 1983 इं माइथायाव मोनसे आयेन दानाय जादोंमोन । बिखौ Illegal Migrants ( Determination by Tribunal ) Act गुसुङै I . M . ( D . T ) Act . मुङै मिथिनायय जायो । बे आयेनआ आसामनि थाखायल ' बानायनाय जादोंमोन । मोनसे हादोरावनो मोनसे रोखोमनि आयेन थानाया जोंनि आयेन दाफुंग्राफोरा बेसेेबां साग्रां बिनि सायाव सन्देह खालामनो गोनां जायो । बे आयेनखौ खायदायै खौसलै फिदिं - फिदा सुजुनानै सासेबो आयेननि बेरेखा हाबफैनाय सुबुंखौ होखारहरनो हाया बिखौ नोजोर होनानै सुजुनाय जादोंमोन । बे आयेननि बादिब्ला – 1 ) IM ( DT ) आयेनआ खालि आसामनि थाखायल ' बाहायजागोन । 2 ) 1971 इं माइथायनि 25 मार्चनि उनाव फैनाय आयेननि बेरेखा हाबफैनाय सान्नाय जागोन । ( 3 ) नालिस होग्रा सुबुङा नोगोद 10 रां नालिस बिलाइजों जमा होनांगोन । ( 4 ) नालिस बिलाइयाव सानै मानसिनि साखि थानांगोन । ( 5 ) नालिस होग्रा सुबुङ एखे थानानि सिङाव थानाय जानांगोन । ( 6 ) आयेननि बेरेखा हाबनानै थाफैनाय सुबुंफ्रा खाथिनि पुलिच थानायाव खिन्थानांगौनि गोनांथि गैया । ( 7 ) नालिस होग्रा सुबुङा नालिस होजाग्रानि गासिबो फोरमान बिलाइखौ गथाय नांगोन । ( 8 ) सोरबा सुबुङा बांग्लादेशनि होन्नानै फोरमान जायोब्ला बे मानसिनो 30 दिन सम होनाय जागोन । जाहाथे बे जायगाखौ नागारनानै थांनो हायो । ( 9 ) बे हाबाखौ आजिरा मोन्नाय बिजिरगिरि बिथांमोननि दारै मावनाय जाथों बाइदि बाइदि । 