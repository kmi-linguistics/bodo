बै समनि गंगार राजा " देवराज " आ जावलिया देवान एबा जावलिया मेसनि गोहो बोलो सोलो गोनां , देहा गोनां , महर मुश्री गोनां , जेरावबो आखाफाखानि थाखाय हायेन ओनसोलनि खाजोना खांनाय , मैदेर हमनाय आरो रायजो खुंनायनि गांसे हुकुम बिलाइ , चनद्रपत्रखौ मोन्दोंमोन एबा होदोंमोन । जावलिया देवाना गंगार राजा देवराजनि हुखुम बिलाइ आरो चनद्रपत्रखौ मोन्नानै हायेननि सिकोनाजार नौनोगोराव थावनि फसंनानै रायजोनि सासनखान्थिखौ गोरा खालामनो गोबां रौनिया बुथुमो । जावलिया देवाना सासे गिनो रोङै , मेंनो रोङै , गोहोगोरा , बोलोगोरा दावहारुमोन । रायजो सासन खालामनाय खाजोना खांनाय आरो मैदेर हमनायनि गोहो मोन्नानै गोबां गोजान गोजान खना खनला जायगायाव जिरायसाली , खाजोना खांनो थाग्रा न' - बां , रौनिया थाग्रा एबा दोनग्रा खरंफोर लुनानै एबा बानायनानै होदोंमोन एबा दोनदोंमोन । गावनि नखरनि एबा रायजोनि गोनां गोनां सुबुंफोरखौ तहचिलदार , मन्डल , कानानगु बाइदि बाइदि सायखनानै हायेननि खाजोनाखौ खाङोमोन । गिदिर गिदिर सिखाव दाखातफोरनि सायाव बिसार खालामोमोन । रुनिखाता ओनसोलनि खाथिखाला जायगाफोराव गोदोनि माखासे नेर्सोनफोर मोननो थाङो । बैफोरनि नेर्सोन बाइदियै रुनिखातानि सोनाबजों 1 . 5 कि . मि . भुर दै बारनानै मोनजेन्नाय चाम्पुर आरो लावपानि खाथिनि " बावराबादा " होन्नाय जायगाया गोदोनि मावरिया फात दानि खुमगुरी गामि दङमोन । बे गामियाव दिनैसिमबो गोजौ गोजौ हा खोनानै दोन्नाय हफाव फाव , लामा , फुख्रि , दैखरफोरनि नेर्सोन एबा फोरमान दं । खुमगुरी गामिनि थागिबि - मुस्रि मंगलसिं ब्रह्मनि फोरमायनाय बाइदिब्ला खुमगुरी गामिनि मुस्रि नगेन बसुमतारीया बै गोजौ गोजौ हा खोनानै दोन्नाय हाफाव हाखौ आबाद मावनो जावख्लायनायाव गोदो गोदायनि जोहोलाव जोहोलावजोफोरा दावहायाव बाहायग्रा बेसाद एबा नेर्सोनफोर मोन्दोंमोन । बेफोरनि गेजेराव फारियै गराय आसिगुराव होग्रा एबा गानहोग्रा लहानि हाबसुन , 12 ( जिनै ) इंसि गोजौ सिलिम , थिंख्लि , दैहु , गोबां दो दोख्ला आबाद मावनानै जाग्रा दुब्लियाव हानि रिंजों बानायनाय दैखर खरसे जावनानै मोनदोंमोन । 
 बेनि अनगायैबो रुनिखाता ओनसोलनि खाथिखाला जायगाफोराव गोदो गोदाय राजा राणि आरो ब्रिटिसफोरनि माखासे नेर्सोनफोर मोननो एबा नुनो हाबावो । रुनिखातायाव थानाय forest Inspection Bangalow आरो Sidli Forest Rang office दानि Runikhata Forest Rang Office नि खालि मन्दिर खाथियाव ब्रिटिसफोर बानायनाय लोहानि दैखर दाबो नुनो मोनो , रुनिखाता बाजारनि इसे सोनाब दानि निजिराफार एबा मासुवाफारा गामि रोबैयाव गुगुनाय फांसे गिदित बिफांनि रोदायाव आलायनानै दोन्नाय दांसे बेसेन गोसा सनानि मालाखौ बै समनि मानसिफोरा गोबाव सम नुनो मोन्दोंमोन । जानो हागौ बै सनानि मालाया ब्रिटिसनि सानथ्रिफोरजों दानथार जानाय जावलिया देवाननि राणिमोन । बैफोर गोदोनि राजा - राणि आरो ब्रिटिसफोरनि बेसेन गोसा नेर्सोनफोरखौ जथायनानै मिउजियामफोराव दोननो रोङैआव गोमालांनो गोनां जाबाय । 
 जावलिया देवान एबा जावलिया मेचआ सिखोनाझारनि नौ - नोगोराव राजथावनि फसंनानै रायजो खुनाय समाव जावलिया देवाननि बिमा बिफानि सोमोन्दै आरो बिनि राणिफोरा साबेसे आरो सोर सोरमोन बिसिनि मुंखौबो मिथिनो मोन्नाय जायाखै । मानाव गेदेत गेदेमा महिनी महन ब्रह्म , 