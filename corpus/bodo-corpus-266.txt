बर ' सल'मा जोनोम मोनजेननायनिफ्राय लानानै ब्रैजिनै बोसोरनि उनावसो थांनाय 2004 माइथायाव विद्यासागर नार्जारिया थुनलाइ मुलुगाव ' बिरगोस्रिनि थुग्रि ' जारिमिनारि बर ' सल'माखौ सोरजिदों । ज्ञानपीठ बान्थामोनगिरि ड० मामुणी रयछम ग'स्वामिनि असमियारावै सोरजिनाय 'थेंफाख्रि तहसिलदारनि थामानि थुग्रि ' सल'माया ' बिरगोस्रिनि थुग्रि ' सल'माजों रुजुजाथाव जादों । बिथांमोननि सोरजियाव सासे बर' जोहोलावजोनि सोमोनांथाव बाख्नायथाव जारिमिना रोखा जादों । लिरगिरि बिथांमोना सल'मा सोरजिनायनि सिगाङावनो मखासे गोनां फुंखाफोरखौ बायदि बिथिंनिफ्राय बुथुमनानै लाना सल'मानि महरखौ होदों । 'बिरगोस्रिनि थुग्रि ' सल'मा लिरगिरि बिद्यासागर नार्जारि बिथाङा बर'नि सासे मुंदांखा लिरगिरि रुपनाथ बसुमतारीनि 'बागदुवारनि बिरगोस्रि सिख्ला ' रायथायनिफ्राय नांगौबायदि फुंखाखौ बुथुमनानै सल'मायाव महर होदों । गुबुन गांसे जारिमिनारि सल'मा 'थेंफाख्रि तहसिलदारनि थामानि थुंग्रि ' खौ सोरजिनायावबो मुंदांखा लिरगिरि मामणी रयछम ग'स्वामि बिथाङाबो गावनो बिजनि थावनियाव थानानै माखासे गेदेमा सुबुंजों लोगोसे बैसोआव देरसिन आरो उन्दै बैसोआव थेंफाख्रि खौ नुबोनाय बातिराम बर'खौ लोगो हमनायजों लोगोसे बिजनि थावनियाव थानाय 'बड'सा जिरायखुलियाव थेंफाख्रिनि जारिमिनखौ संनो मोनसे सावरायमेलबो खुंबोदोंमोन । बेफोरजों लोगोसे लिरगिरि बिथाङाबो गेदेमा लिरगिरि रुपनाथ बसुमतारीनि 'बागदुवारनि बिरगोस्रि सिख्ला ' रायथाइनि मदद लानानै सल'माखौ सोरजिदों ।