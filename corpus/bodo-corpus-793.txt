थारदि , हारिनि गेजेराव गोजोन , खौसेथि आरो फोथायलायनायगैयाब्ला जौगानाय फारसे हाबा मानांगौआ जोबोत गोब्राब जायो । मोनसे हारिनि जौगानायनि प्रचेसा माब्लाबाबो दिदोमै थाथनो हाया , बेयो अराय सम थांबाय थागोन आरो बेखौ लांबाय थानांगोन । बियो सोनारगोन बे हारिनि दैदेनगिरि , समाजनि मेलेमजिबि आरो समाज दैदेनगिरिफोरनि सायाव । खौसेथिनि गेजेरजोंसो मुलुगनि माखासे हारिफ्रा जौगाफारसे थांनो हानायनि गोबां गोथां बिदिन्थि दं । बर'हारियाबो थोरैनो सोलायनाय , जौगानाय , खौसेथि आरो गोजोनखौ हास्थाय मारदोंब्ला बुंनाय रावफोरा खुगायावल थायालाबानो थार हाबायाव बाहायनायनि समा जाबाय । बेखौजों मोजाङै बिजिरनानै नाय । दुलाराय बर'फरायसा आफादा हारिखौ जौगा आरो आब्रुथिगोनां फारसे लांनो थाखाय सोलोंथाय , समाजखान्थि आरो रांखान्थि बिथिङै जौगासारनायनि थाखाय बांसिनै हाबा मावबोदों आरो इयुन समावबो मावलांबाय थानांगोन । मखनो गोनांदि , बर हारिया जेरैबो बिथिङै जौगासारनो थाखाय जोंनो नांगोन आलादा राइजो बड'लेण्ड । आरो बे बड'लेण्डखौ मोनफुंनो थाखाय जों संबिजिरनि मोन्थायखौ लानानै अहिंसानि खान्थिजों दावगा लांनांगोन । बर ' हारिया सानसेब्लाबो बड'लेण्ड राइजोखौ मोनफुंगोन बे बाथ्राया अराय सैथो । 
 मानगोनां थान्दै नोंथांमोन , 2011 - 2012 माइथायनि मावफारि समाव दुलाराय बर'फरायसा आफादनि सासे गाहाय नेहाथारि जानानै जेरोखौमै हाबा मावनांगौमोन नाथाय बे रोखौमै हाबा मावनो हादों होननानै अां गावंखौनो साननानै लानो हानाय नङा । मानोना गासैबो बिथिङाव नांगौबादि हाबाखौ नांगौसमाव मावनो हानाय जायाखै । थेवब्लाबो आफादनि मानगोनां आफादगिरि मुस्रि प्रमद बर ' बोसोनगिरि मुस्रि रोनगोरा नार्जारी , मुस्रि खुंख्रा सरगियारी , लेङाय आफादगिरि मुस्रि रबिन्द्र मोसाहारी बिथांमोनजों लोगोसे लोगो गाहाय नेहाथारि आरो साफ्रोमबो मावफुं सोद्रोमा बिथांमोननि हेफाजाबाव माखासे हाबाफोरखौ मावफुंनो हानाय जादों । बिथांमोनहा नांगौसमाव गोबां हाबाफारिफोराव मदद आरो सुबुरुन होबोनायनि थाखाय बिथांमोननिसिम खर ' गंग्लायै साबायखर जासिबाय आरो गुबुन - गुबुन समाव गोबां हाबाफारिफोराव नांगौबादि हेफाजाब होबोनायनि थाखाय मोनफ्रोमबो जिला आरो दख'रा आफादनि दैदेनगिरि आरो मावथि सोद्रोमा नोंथांमोननिसिम साबायखर जासिनाय जाबाय । सिबिजाथाव रायजोफोर , मेलेमजिबि , सानसुमै , समाज सिबियारि , दैदेनगिरि , फरायसा बिथांमोननिसिम आंनि गोसोगोर्बोनि सिबिनाय बाउहरनायजों लोगोसे 2012 माइथायनि गाहाय नेहाथारिनि बोसोरारि फोरमायथि लिरबिदां फरायथिनायखौ एसेखिनियावनो फोजोबनाय जाबाय । गोजोन्थों ,