आफादगिरि , नेहाथारि आइजो आफादनि आइमोन आरो मुश्री करुना कान्त ब्रह्म , बिस्बनाथ ब्रह्म लाइमोन आफादनि ओन्सोलनि आफादगिरि बिद्दा ब्रह्म बाबामोनहा दावबायारिफोरखौ मेल जोबनायनि उनाव बाबा करुना कान्त ब्रह्मनि देरानिफ्राय बिदाय हरो बेलासि 30 तारिख 2 रिंगायाव बिनाखातानिफ्राय दतमा हालामनिनो गिलागुरि गामियाव ककराझार जिला ब्रह्म धोरोम आफादनि नेहाथारि मुश्री रबिस्वर ब्रह्मनि देरायाव थांनानै लोगो हमो आरो बे बाबानि न'यावनो दावबायारिफोरा हरसे जानो उन्दुनो थानो बेसेबा गोजोनाव आदर मोनो । अखानाइयै अक्तबर 1 तारिख फुनि 8 रिंगायाव सा भालुकमारी गामियाव दावबायारिफ्रा दावबाय लाङो सा भालुकमारी मोनहैनाय लोगो लोगो दतमा ओन्सोलनि पुरहित आफादनि नेहाथारि मुश्री गंगेस चन्द्र ब्रह्म बाबानि देरायाव गोबां ब्रह्म धोरोम आइजो आफादनि आइ मोनहा नेनानै दावबायारि आलासिफोरखौ बरायो । फारियै आइमोननि मुंखौ दिन्थिनाय जायो दतमा आन्सलिक लाइमोन आफादनि लेङाइ आफादगिरि हरुणा बाला ब्रह्म , ककराझार जिला आफादनि सोद्रोमा आइ माधबी ब्रह्म , पुर्निमा बसुमतारी , सित्रारानी बसुमतारी , ओन्सोलनि गाहाय पुरहित आइ इन्दुमति बसुमतारी , समति बाला ब्रह्म , दिन'मयि ब्रह्म , आरो गोबां आइमोन दंबावयोमोन । बिनि उनाव फुंनि 11 रिंगायाव गामिनि ब्रह्म मन्दिराव राइजो राजा आइ बाबामोनजों जयै गोजोनै जैगोनि हाबाफारिखौ जाफुंसार होयो । जैगोखौ दैदेनदोंमोन गावालपारा जिला दुधनैनि आसार्ज बाबा मनमहन ब्रह्मआ जैगो जोबनायनि उनाव बे ब्रह्म मन्दिरनिनो जिराय सालियाव धोरोम सावराय मेल खुङो धोरोम सावराय मेलखौ खुङो सा भालुकमारीनिनो गामिगोरा मुश्री परिमल ब्रह्म बाबाया । मेलखौ बेखेवनानै होयो प्रसार संसतनि नेहाथारि बुध्ददेव नार्जारी बाबाया । ब्रह्म धोरोमनि बेबहारिक आरो पारमर्तिक बाथ्राफोरखौ बुजायो , आसार्जफोरखौ बेंनानै बुजायो गलघातनि आसार्ज बाबा सणाराम ब्रह्म आरो भैरबखुन्दनि तरनि बसुमतारी बाबामोनहा । धोरोम मेल सावराइनाया जोबनायनि उनाव मन्दिरनि जिरायसालिनिफ्राय मोनाबिलि 7 रिंगा समाव आइजो आफादनि गाहाय पुरहित आइ इन्दुमति बसुमतारिनि न'याव आइ समालि ब्रह्म आरो सुबुंस्रि बसुमतारिमोनहा आलासिफोरखौ जिरायनो जानो लोंनो थानो आसन थि खालामनानै दोनो । आइ इन्दुमतिनि न'यावनो हरसे थानानै फुंबिलि समाव आइनि मन्दिरआवनो नितक्रिया जैगोखौ होयो आरो फुंबिलि समावनो आइ इन्दुमतिनि न'निफ्राय सा भालुकमारि गामिनि आइ बाबा मोनजों बिदाय लानानै दतमा हालामनिनो गोमोबिलि गामियाव दावबायारिफोरा दावबाय लाङो । दानिया 2 तारिख अक्टबर फुंबिलि समनि 9 बाजियाव गोमोबिलि गामिनि राइजो राजाफ्रा मन्दिरनि जिरायसालियाव गोबाङै नेनानै दङमोन , दावबायारिफोरखौ गामिनि गामिगोरा ब्रह्म धोरोम भक्त आइ बाबामोनहा आरो दतमा ओन्सोलनि ब्रह्म आश्रम आफादनि आफादगिरि ललित महन ब्रह्म , नेहाथारि प्रदिब कुमार ब्रह्म , बोसोनगिरि बिस्तुचरन ब्रह्म दतमा ओन्सोल लाइमोन आफादनि आफादगिरि सुक्राचार्ज ब्रह्म , नेहाथारि सोमखोर ब्रह्ममोनहा दावबायारि आलासिखौ बराइयो । लोगो लोगो दसे जिरायनाइनि उनाव गोमोबिलि गामिनि राइजो राजा आइ बाबामोनजों राजहया दैदेनो गलाघात जिलानि आसार्ज बाबा सणाराम ब्रह्मआ । जैगो जोबनाइनि उनाव मन्दिरनिनो गुवार जिराय सालियाव धोरोम सावराय मेल जायो ।