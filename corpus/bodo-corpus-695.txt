बर ' थुनलाइया खन्थाइ , रायथाइ , सुंद ' सल' , सल'मा , फावथाइ आरो रावसोलायनाय थुनलाइफोराव एफा एनै आवगायबायब्लाबो थुनलाइनि गोबां बिथिङावनो दासिमबो आवगायनो आद्रा दोंबावो । बेनि गेजेराव दावबायनाय थुनलायाबो मोनसे । म'हिनी म'हन ब्रह्म , नबीन मल्ल बर' , उर्खाव गोरा ब्रह्ममोना बर ' थुनलायाव थानाय दावबायनाय थुनलाइनि आंखालखौ फोजोबनो नाजादोंब्लाबो जोंनि थाखाय बेनो थोजासे नङा । बेनिखायनो बे अांखालखौ एसे फोजोबनो हाबायो खोमा सान्नानै जगेश देउरीयाबो दावबायनाय थुनलायाव गोदानै आखाइ होदों । थांनाय 26–08 - 2007 खालि गनेशगुरियाव थानाय जे . बि . हागजेर भवनाव बिथांनि दावबायनाय बिजाब " चीना नि हाव आरो चिये - चिये " खौ बेखेवो ड° प्रम'द चन्द्र भट्टाचार्यआ । बे बिजाबखौ बिथाङा चीनायाव 1998 मायथाइनि नबेम्बर दाननिफ्राय 1999 मायथाइनि जानुवारी दानसिम चीनाव थानाय गावनि दानथामनि रोंगौथिनि सायाव बिथा खालामनानै लिरदों । 
 दावबायनाय बिजाब होन्नानै बुंदोंब्लाबो दावबायनाय बिजाबाव थानांगौ गासैबो गुना बे बिजाबाव गैजोबा । बेनिखायनो लिरगिरिया गावनि बुंफोरनायाव बुंखादों – " China Ni - hao arw Xie - Xie " ( Chinese Hello and thanks ) is not only a travelogue " थामहिनबा बुंनो हायो , लिरगिरिया चीनाव थानाय समाव गाव मा मा जायगा बेरायदोंमोन बैयाव मा नुदोंमोन मा नुवाखैमोन बेजों लोगोसेनो चीनाव थानाय समाव गाव बिसोरनिफ्राय सोलोंनाय माखासे रोंगौथिनि सोमोन्दैबो लिरगिरिया फोरमायदों । चीनानि मानसिया गासैबो खामानि मावसोमग्रा आरो सम होसोग्रा । बिसोर जायखि जाया खामानिखौनो मान होयो आरो समखौ थोजासे बेसेन होयो । थानाय - जानायाव गेदेर - उन्दैनि जेबो फाराग लाखियिसेयावबो बिजों बि होनांगौ मानखौ होलायो । बुहुमनि बांसिन सुबुं असुबुं दोहोनखौ मोजाङै नांगौ बादियै बाहायनायनि थाखाय बे हादरा मा बादि दावगानो हादों बेनि सोमोन्दैबो लिरगिरिया फोरमायदों । थामहिनबा बेखौनो बुंजायो , बे बिजाबाव लिरगिरिया गावनि दावबायनायनि बायदिसिना रोंगौथिजों लोगोसेनो चीना हादरनि आरो मानसिफोरनि राव , हारिमु , आसारखान्थि बायदिनि सोमोन्दैबो फरायगिरिफोरनो एसेयैब्लाबो गियान होनो नाजादों । चीना मानसिफोरा गावनि रावनो सिगांसिन गोनांथि होयो आरो जायनो नांगौ जायो बिसो इंराजी एबा गुबुन रावखौ सोलोंना थायो । सावगारि हांखोनि गेजेरजोंसो बिसोर लिरनाय खामानिखौ मावफुङो । बेनिखायनो लिरगिरिया चीना हांखो आरो सोलोंथाइनि सोमोन्दैबो फरायगिरिनो गुमुर होनो नाजादों । लोगोसेनो मोनसे आयदायाव बर' - इंराजी - चीना रावनि मोनसे रुजुथाय होनायजों लोगोसे सानफ्रोमबो जिवाव नांगौ जानाय गोरलै बाथ्राफोरखौ बर' - इंराजी - चीना रावजों फोरमायथिना होदों । आबाद , जाग्रा मुवा , आलासि सिबिनाय आरो चीना धोरोमाव ड्रैगनखौ मा बादि बाहायनाय जायो बेनि गुमुरबो लिरगिरिया होनो नाजादों| The Great Wall of Chinaनि जारिमिन आरो बेनि फोरमायथिखौ होनोबो लिरगिरिया बे बिजाबाव बावाखै । 
 थुनलाइजों सोमोन्दो गोनां एबा सोलोंथाइजों सोमोन्दो गोनां मानसियाल ' थुनलाइ सोरजिनो हाया । बबेखानि गुबुन गुबुन खामानियाव थानाय मानसियाबो थुनलाइ सोरजिनो हानायनि गोहो दं । बेनि फोर'मानखौ होदों जगेश देउरीया । Sericulture बिफाननि सासे मावथि जासेयावबो बिथाङा गावनि राव - थुनलाइखौ सिबिनो बावाखै । चीना नि - हाव आरो चिये - चियेयानो बेनि रोखा बिदिन्थि । बिजाबनि सा आरो सिङाव समायना सावगारि गोनां बे बिजाबखौ दिहुनदों 'एन . एल . पाब्लिकेसनस्'आ आरो बेनि बेसेना 99 .00 रां ।