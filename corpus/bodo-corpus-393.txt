नेमखान्थिनिफ्रायनो दोहोरोमनि जोनोम जादों । मोनफ्रामबो दोहोरोमनि सिबिनाय नेमखान्थिया जुदा जुदा , गोरोबलाया । बिब्दिनो भुमाव गुबुन गुबुन समाव गुबुन गुबुन दोहोरोमा जोनोम मोन्दों । 
 सुबुंनि जीउ खांनाय , नखर संसार खुंनाय आरो समाजाव आब्रुथि आरो सुखु - गोजोन लाखिनायाव दोहोरोमनि भान्डारिया गोख्रोंथार । बेखायनो दोहोरोमखौ जीउ आरो समाज खांनायनि लामा ( way of life ) बुंनाय जायो । बर ' सुबुंनि जीउ नखर , संसार आरो समाज खांनाइयाव बाथौ दोहोरोमनि भान्डारिखौ एंगारनो हाया । मोनफा दोहोरोमनि सानथौजों बे दोहोरोमनि सिबियारिफोरनि सानस्रिया बेसे गोजौ बेनि आन्दासखौ मोनो । बाथौ दोहोरोमनि सिबियारि एबा समाजनि सानस्रिया मा रोखोमनि बेखौ रोखायै मिथिमोनो । 
 बाथौ गुरुफोरा सुबुङा गावनि देहा जीउ आरो नखर संसारखौ माब्रै गाहामै खांनानै सुखु गोजोनै थांनानै सैथो दोहोरामखौ लाखिनांगौ बेनि सोलोंथाय आरो बोसोनफोरखौ मिथिंगानि बिखायाव मोन्नाय एबा नुनाय बेसादफोरनि गेजेरजों फोरोंलांदों । 
 " सिजौ सिरि सिरिबा
 थाइगिर खङा खंबा
 सिफुं गुदुं गुदुंबा 
 सुबुंनि आसार आसारबा 
 बाथौनि बान्दोआ बन्दोबा । " 
 बाथौ सानथौआव सोरजिगिरि आफा बोराइ बाथौआ मोनबा बेसाद हा , दै , बार , अर आरो अख्रांखौ सोरजिजेनदों । बे मोनबा बेसादजोंनो भुमा जोनोम मोन्दों । उनाव बे भुमनि बिखायावनो मिथिंगानि जोनोम जादों आरो लासै लासै मिथिंगानि बिखायाव बिफां - लाइफां आरो जीब जिबिनि जोनोम जादों । बिब्दिनो भुमाव सुबुं हारिया जोनोम मोन्दों । सुबुंफोरा मिथिंगा बिखायाव थांनानै थानानै जेब्ला बाइदिसिना खैफोद आफोदफोरजों मोगा मोगि जानानै गियान गोनां जायो आरो खैफोद आफोदनिफ्राय बारगनो लोगोसे बिब्दि समाव गावजों गाव मदद मोनलायनि खाबु जानाय बादि ज ज ' समाज गाइसननानै थानो लायो । बिसोर थांनानै थानाय समाव गोबां जाथायजों सौग्रावनाङो । नुयो सोरबा लोमजानाय , दुखु मोन्नाय आरो सोरबा गोर्बोनि आंगोआ अबथिरा जीउ गोमानानै आनज्रायलांनाय । बेफोर दुखु आरो खैफोद आफोदनिफ्राय बारगनो एबा एरायनो माब्रै हानो एबा बेखौ सामलायग्रा थारै सोरबा दंथारो । बिब्दि सान्नायनिफ्राय गोबां मोदाइ - दावदाय सिबिनाय खान्थिया जोनोम मोनबोदों । जेब्ला सान्नाय बिजिरनाय गोहोआ राफोद जायो अब्ला बिसोरनि गेजेराव बयनिबो जौसिनाव सोरजिगिरि सासे दङ , बे फोथायनाया जायगा मोनो । बाथौ दोहोरोमाव बिनो जाबाय सोरजिगिरि आफा बोराइ बाथौ । 
 सिजौखौ आफा बोराइ बाथौनि नेर्सोन महरै मानियो । सिजौनि सिरिया सिरिबा । सिरिबा गरंजों बोराइ बाथौ सोरजिनाय हा , दै , बार , अर आरो अख्रांखौ फोरमायो । बिनिखायनो सिजौआ आफा बोराइ बाथौनि नेर्सोन । बेखौ बाथौ गेजेराव गाइनानै आफा बोराइ बाथौखौ हांख्रायो । 
 थाइगिर खंबाजों मानसिनि देहानि खर , गोदोना , मोदोम , आथिं आरो आखाइखौ खंफा खंफा रान्नानै रुजुदों । देहानि बेफोर जोबोत गोनां बाहागो । मोनसे बाहागो बेंगुरा जाबा सुबुङ हाबा मावनो उदायै जायो , बेफोर बाहागोआ जाहाथे खहा जाया नोजोर लाखिनानै सोलिनांगौ नङाब्ला दुखुआव गोग्लैनाङो आरो जीउ