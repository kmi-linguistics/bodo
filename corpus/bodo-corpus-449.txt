आरो बिसोरनि बे सिबिनायाव मोनसे गिनाय एबा सोमखिनाय दं होनना एरै फोरमायदों— " The religion of the Kachari race distinctly of the type commonly known as ' Animistic ' and its underlying principle is characteristically one of fear or dread . " ( The Kacharis , page , 33 ) . बिनि अनगायैबो बिथाङा आरोबाव बर'फोरनि बाथौ सिबिनायखौ Study खालामनानै एरै फोरमायबावदों— " In the typical Kachari village as a rule neither idol nor place of worship is to be found ; but to the Kachari mind and imagination earth , air and sky are alike peopled with a vast number of invisible spiritual beings , known usually as ' modai ' all possessing powers and faculties far greater than those of man , and almost invariably inclined to use these powers for malignant and malevolent , rather than benevolent , purposes . ' ( the Kacharis , page , 33 ) . बिथांनि अनगायैबो ड० प्रमद चन्द्र भट्टाचार्यआ बाथौ सिबियारि बर'फोरनि बाथौ सिबिनाय एबा गसाइ सिबिनायखौ गोथौवै सिन्था खालामना एरै बायदि बुङो - " बर'फोरा जिउ गैयै मुवा बेसादफोरखौल ' सिबिग्रा नङा । बबेखानि बिसोर देरसिन मोदाइ बाथौनिसो सिबियारि । बिसोरहा गुबुन गुबुन मोदाइजोफोरबो दङ । बिसोर मोदाय दावदायफोरखौबो फोथायो । नाथाय बिसोरनि गोसो सानस्रियाव थानाय देरसिन मोदायनि बाथ्राया थारैनो मुखजाथाव " ( A Descriptive Analysis of the Boro language ) . बाथौ सोदोबा सान्थौवारि गोथौ ओंथि दङ । बर'फोरा देरसिन मोदाय बाथौ बोरायखौ सिबिनायनि थाखायनो बे दोहोरोमनि मुङा बाथौ दोहोरोम जादों होनना बुंनो हानायनि लामा दं । बेखायनो बुंनो हायो बाथौ दोहोरोमनि खोथा रायखाङोब्ला बर'हारिखौ मखथारनांगौ जाना फैयो । बुंनो थाङोब्ला बरहारि आरो बाथौ बिसोर गरसे खावरिनि फारनै बिखुं । बाथौ गुदियाव हान्थु खेरायना आनान गसाइनि ( सिब्राइ ) खाथियाव आरज गाबोब्लानो गासैबो खैफोदनिफ्राय रैखा मोननो हायो होनना बाथौ सिबियारि बर'फोरनाव मोनसे गोख्रों फोथायनाय दङ । बर'फोरनि बे बाथौ सालियाव सिजौ बिफाङा बयनिखुरै देरसिन मोदाय बाथौ बोरायनि नेरसोन । बेखायनो साफ्रोम एबा नफ्रोमबो बाथौ सिबियारि बर'फोरनि नखराव एबा सिथ्लानि सानजा सा खनायाव सिजौ बिफां नुनो मोनो । बे सिजौ बिफांखौ लानानै फंसे बाश्रा दं । जेरै 
 " मैदेरा गाबो अदाल गुदियाव मानसिया गाबो सिजौ गुदियाव । " बे बाथ्रा खोन्दोनि गेजेरजों बर'फोरादि बाथौ सिबियारि बेनि रोखा जायो । 
 बाथौ दोहोरोमाव बर'नि गोजाम मोन्थोर आरो दोहोरोम सिबिनायनि आसार , फोथायनाय बेफोरखौ लाफानानै लोगोसे गाहायै मोसानाय महर , मेथाइ खननाय , खेराय सिबिनाय , गारजा होनाय आरो बायदिसिना दोहोरोमारि सिबिनायजों सोमोन्दो गोनां । मानो बाथौ दोहोरोम एबा बाथौ बुंनाय जाखो बेनि माखासे जाहोनफोरखौ नायबिजिरोब्ला मोननो हायो । बर'फोरा फोथायोदि हा , दै , बार , अर आरो अखां एबा लाथिख'मा । बे मोनबा बेसादजोंनो आनान गसाइ बिनान गसाइ सिब्राया मुलुगखौ सोरजिदों । बे मोनबा