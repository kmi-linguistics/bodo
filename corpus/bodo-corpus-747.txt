दोहोरोमसुला दोहोरोमसुली नोंथांमोन , बे फैलाउ बुहुमबिखानि बहाबाबो दोहोरोम होन्ना माबा मोनसे जिरात एबा बेसात नुनो मोना , गैया । होमबालाय 'दोहोरोम ' होननानै माखौथो बुंनाय जाहैदो ? सान्थौवारि नोंथांमोन , बे सोंलुनि फिनखौ आंनि थौले गियानजों होनांगौआ इसेल'गुदु नङा । थेवबो फोरमायनाय जायोदि बे मिथिंगा आरो मिथिंगानि दुलाराय जिब - जिरातफोरखौ सोरजिग्रा , खांग्रा , दैदेनग्रा आरो फोनहोग्रा सासे नुवाथारी दङ' । बि नुवाथारी सोरजिगिरियानो जाहैबाय आनान गसाइ , अबं गसाइ आफा बोराइ बाथौ । आफा बोराइ बाथौनि सोरजिगोहो , खां - गोहो , अन्नाइ , दैथायनाय - गोहोखौनो बुंजायो 'दोहोरोम' । आरो बायदि गोहोनि नुवाथारी बे अबंखौनो बुङो ' दोहोरोम खुलुमनाय , फुजिनाय एबा मान होनाय । 
 सान्थौवारी नोंथांमोन , बर'रावनि बे 'दोहोरोम ' सोदोबा फैदों बर ' रावनिनो 'दहरम ' सोदोबनिफ्राय । बे 'दहरम ' सोदोबखौ सोदांनानै एबा बिजितनानै नायोब्ला मोनोदि , दहरमनि 'द ' जों गोथार आत्माजों लोगोसे सोलेराव नांजाबना थानाय इन्द्रिय ' आरो रीफुफोरखौ दबथाय होनाय जाहैदों । ' ह ' जों जीउ - सोलेरखौ दैथायग्रा गोसोखौ हमथा होन्नाय जाहैदों । 'र'जों रैसुमै गारांनि देंखोजों रायसन्नाय एबा आर'ज गाब होन्नाय जादों । आरो ' म'जों मोन्दांनायखौ फोरमायनाय जादों । थामहिनबा 'दहरम ' एबा 'दोहोरोम ' सोदोबजों इन्द्रिय आरो रीफुफोरखौ दबथायनानै अखं - खडा आब्रा गोसोखौ दिदोम हमथानानै रैसुमै गारांनि देंखो बोनानै साखोन - सिखोन गोथारै गोसो गोरबो बावनानै रायसन - गाबसन हांख्रायो , खुलुमो , फुजियो एबा मान होब्लासो अबंखौ मोन्नो हायो एबा फोन मोन्नाय राहा - लामा मोनो होन्नानै बुंनाय जादों । बेखायनो बर' - रावनि 'दोहोरोम ' एबा ' दहरम ' सोदोबा जोबोर बेसेन गोनां सोदोब । 
 दुलाराय सुबुं - माहारीफोरनि दोहोरोम अबंखौ खुलुमनाय , फुजिनाय आरो मानहोनायखौ थाम रोखोमाव बाहागो रानजायो । जेरै - 1 ) खोमसि ( थामसिख ) खुलुमनाय , 2 ) दुबगां ( राज'सिख ) खुलुमनाय आरो 3 ) सैथो ( सारथिख ) खुलुमनाय । 
 1 ) खोमसि ( थामसिख ) खुलुमनाय : जाय खुलुमनाय , फुजिनायाव बोथोर , फोरबो , नेम - खान्थि , आसार - खान्थिफोरखौ बारा बेसेन होनाय जाया , साखोन - सिखोन गैया आरो नख'राव मानिबा दुखु - आजार एबा खैफोत जाबाल'नो र'जा - फान्थल लेंहरनानै खुलुमो , फुजियो आर अबंखौ बिनि अन्नायखौ मोन्नो थाखाय गावखौनो गाव बावयालाबानो गावखौ थैजानो गिनानै आरो माबा - माबि मोन्नो लुबैनानै दांफुद्ला - मुसुद्ला जीब - बलि होनानै खुलुमनाय , फुजिनायखौनो बुङो 'खोमसि ( थामसिख ) खुलुमनाय' , फुजिनाय । 
 बे खोमसि खुलुमनाय , फुजिनायजों नख'रनि बिसि - फिसा लानानै रां - रुफा एबा दोहोन - दौलत खामायनानै सुखु - गोजोनै थांनानै थानो , राइजो जानो हायो । नाथाय अबंखौ मोन्नो , मिथिनो , मोनदांनो आरो रुंसारी जानाय उनाव अबंनि गेदेमा जिउजों गोरोबहैनो हानायनि जेबो राहा - लामा गैया । आरो बे रोखोमनि खुलुमनाय , फुजिनायजों दोहोरोम गांनाय , उखैनायबो सोजिया । बेखायनो दोहोरोम - बिजाबफोराव रोखायैनो फोरनाय नुनो मोनोदि , जाय सुबुं - हारीनि दोहोरोम - फालिनाय एबा सिबिनाया खोमसि ( थामसिख ) रोखोमैल ' सिबिनाय जायो बे हारिनि दोहोरोमा लासैनो लोरबां जालाङो , गोमालाङो । लोगो लोगो हारीयाबो सिद्लि - बिद्लि जानानै हारीमु सोदोमस्रीयाबो गोमोरलांनो फारि लायो । 
 बुंनो थाङोब्ला बर'फोरनि बलि - फ्रथाजों बाथौ फुजा होनायाबो बे खोमसि ( थामसिख ) रोखोमनि बाहागोयाव गोग्लैहैनाय नुनो मोनो । जानो हागौ बेफोरनि जाहोनैनो बाथौ दोहोरोमा लोरबांनि सायाव लोरबां जालांगासिनो दं । 
 2 ) दुबगां ( राज'सिख ) खुलुमनाय : जाय दोहोरोम खुलुमनाय , फुजिनाया नेम - खान्थि , आसार - खान्थिनि गेजेरजों बोथोर फोरबो लानानै साखोन - सिखोन गोथारै राइजो - राजाफोरखौ हांख्रायलायनानै रंजा - बाजा लैहोर लैहोर खुलुमनाय , फुजिनाय जायो बे रोखोमनि । 