नखराव नखरनि सोरबा सासे सोद्रोमाया नखरनि नेम खान्थिखौ सिफायोब्ला नखरनि गुबुन सोद्रोमाफोरा गोसोआव दुखु मोनो आरो नखराव खौसे आरो अनलायनायाव गाज्रि गोहोम गोग्लैयो , उन्दै उन्दै गथ'फोरा गेदेरफोरनि सिगाङाव गाज्रि आखु दिन्थियोब्ला गेदेरफोरा दुखु मोनो आरो उन्दै गेदेरनि सोमोन्दोखौ मान हानि खालामनाय जायो , उन्दैआ गावखौ उन्दै साननो रोङाब्ला समाजनि थासारिया गुबुंले जानाया रोखा जायो । समाजाव दावराव दावसि जानायनि मोनसे जाहोना जादों गाव सोर गावखौ सिनायनो रोङै । गेदेरफोरा उन्दैफोरजों जेराव मेरावनो फेग्रा मुवा जालाय - लोंलाय खालामनाय , उन्दैफोरनि सिगाङाव गाज्रि राव बाहायनाय , गाज्रि हाबा मावनायानो गेदेरफोरा गावखौ सिनायनो हायैनि मोनसे बिदिन्थि । उन्दैफोरा जेब्लायबो गेदेरनि मावनाय , बुंनाय , आखल - आखुखौ नकल खालामनानै सोलोङो । उन्दै समावनो उन्दैफोरनि आखल - आखुखौ दानो हायैयाव उनावहाय गथफोरखौ गाज्रि आखल - आखुनिफ्राय दबथायनो हाया जायो । सासे गथआ मोजां एबा गाज्रि आखुलानानै जोनोम मोना । गथनि मोजां जानाय आरो गाज्रि जानाया बिमा - बिफानि फोरोंनाय आरो समाजनि थासारियावसो सोनारो । 
 टिभि . सिनेमाफोराव एक्टर - एकट्रिस फोरनि आखुथाया उन्दै गथ'फोरनि आखल - आखु दानायाव गोहोम खोखलैनो हायो । जेरै निसा लोंनाय , सिगरेट सोबनाय , गान्नाय - जोमनाय सिनेमा दिहुनगिरि आरो बिथोनगिरिफोरा भावगिरिफोरनि आखुथायखौ सायखनानै सिगरेट सोबनाय , जौ लोंनायखौ थुलुंगा होब्लाबो मोजां जायो । 
 गोजौआव मखबोखानाय मानसिबादि गावखौ बयनिख्रुइ साबसिन सोरजि सान्नो हाबाय बेनि बागै एसे सावरायदिनि । 
 जोबनो गैयै रां - रुफा , गारि - मटर , हा - हु , न'बां थायोब्लानो मानसिखौ साबसिन सोरजि बुंनाया गोरोन्थिथार । गेदेमाफोरा बुंबावदों बि . ए , एम . ए , पास जाब्लाल ' डक्टर , इन्जिनियार जाब्लाल ' सासे मानसिखौ गोरों एबा साबसिन सोरजि बुंनो हाया । बिथांमोननि मथेब्ला आखल - आखु , सान्नाय - हनाय , बाथ्रा बुंनाय , खामानि मावनायासो गोगो आरो गोथार जानांगोन अब्लासो गोरों सुबुं बुंनो हागोन । 
 धोरोमनि सानथौआ बुंदों मानसिया मोन्नै हाबा मावनांगौ जायो बेफोर जादों बेबहारिक आरो परमार्तिक । आबाद मावनाय , न ' साफा खालामनाय , गान्नाय जोमनाय , जानाय - लोंनाय , बेपार खालामनाय , लेखा फरायनाय बाइदि हाबाफोरा बेबहारिक एबा सानफ्रोमबो मावनो गोनांहाबा । बेफोरखौ मावाब्ला उदै सुफुंनो हाया । नाथाय इसोर सिबिनाय परमार्तिक एबा गाहाइ हाबा । गाव गावनि धोरोमखान्थिजों सोरजिगिरि आफा इसोरखौ सिबिनायानो मानसिखौ साबसिन सोरजि खालामनो हायो । 
 इसोर सिबिनायानो मानसिखौ जुनादनिफ्राय जुदा खालामनो हादों । इसोर सिबिनाय खान्थिया जुदा जुदा नाथाय गोहोगोरा सोरजिगिरिया सासेयानो । 
 इसोरा सोरखौ बुंदों ? सोरबा सासे धोरोमगुरु एबा धोरोम फोसावग्राखौ इसोर बुङा । जायहानो सोरजिनाय , खांनाय , फोजोबस्रांनाय गोहो दङ बेखौनो इसोर बुङो । बेखौ जों बुंदों ब्रह्मा , बिष्णु आरो महेश्वर । 
 थर्मनि ओंथिया फैदों संस्कृत सोदोब " धृ धातु " । धृधातुनि ओंथिया जादों हमथानानै लाखिनाय । जायहानो हमथानानै लाखिनो हानाय गोहो दङ बेनो धर्म एबा धोरोम बा बेखौनो दोहोरोम होन्नानै बुंदों । धृधातु गोदोआ सोरहा दङ बेखौ बिजिरब्लानो धोरोम आरो इसोरनि ओंथि बिजिरनानै नायनो हागोन । जायहानो धृधातु गोहो दङ बेनो इसोर । इसोर सिबियोब्ला गोसोआ गोगो जायो , गाज्रि हाबानिफ्राय गोजानाव थानो हायो , इयुन जोलैफोरखौ फोरोंनो हायो , नखरा गोजोन जायो , गावजों गाव अनलायनाय फैयो , गोगो देहा थायो , गावखौ मानसि महरै सिनायनो हायो , नखराव जेनिबो आंखाल गैया जायो । 