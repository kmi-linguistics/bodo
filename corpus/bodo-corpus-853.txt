थाखाय जाय हाबा - हुखाखौ मानिनांगौ जायो बिनो जाबाय दोहोरोम । इसोरखौ मोन्नोब्ला गोसोआ अरायबो निस्थार जानांगौ बोफोर मतफोरखौ गोसोआव बजबनानै इसोरखौ आरज खालामनाय खान्थियानो जाबाय दोहोरोम । इसोरखौ जाय खान्थिनि गेजेरजों गाबज्रियोब्ला बिनि अन्नायखौ मोन्नो हायो होन्नानै सुबुङा सान्नानै लाबोदों बिनो मोनफा - मोनफा दोहोरोमनि महर लादों । 
 थारैनो इसोरा दंमोरब्ला गैया बिखौ रावबो संदान्नानै फोरमान होनो हानायनि गोहो रावहाबो गैया । इसोरखौ गैया होनना सानोब्ला मोनसे बाथ्राया जाखांफैयो , सोरबा गोहो गोरा सुबुं गैयाब्ला संसारनि जोनोम बोरै जाखो ? आरो दङ होन्ना सानोब्ला सोंलुआ फैयो रोजा - रोजा सुबुंनि गाबज्रिनायाव मानो खनसेबो नुजाया ? ना खाना ? ना बेंगाबो ? ना महर गैया ? बाइदि बाइदि । इसोरनि सायाव सोंनाय सोमजियोब्ला बिनि फिन्नायखौ होनो हानाया गोब्राब जायो । बिनिखायनो गुदि - बिजौ सोलु खालामा बालानो इसोरखौ दङ होन्नानै सान्नानै लानाया मोजां । जेब्लासिम मानसिया ईशोरखौ दंड होन्ना सानगोन अब्लासिम मानसि हारिनि गेजेराव गिनाय आरो दोहोरोमा थांनानै थागोन । मानसिनि गोसोआव ईशोरखौ गैया होन्नानै सान्नाया जेब्लानो फैगोन अब्लानो मानसि हारिया गिनो रोङै , अगियानि महर लागोन , संसाराव इनाय , उतखार , बुथारलायनाय , अन्नाय गैयै सानस्रिया बाहा लागोन । बेफोर थासारिया संसारखौ फोजोबस्रांगोन । 
 मुलुग सोरजिगिरिया सासेब्लाबो बिनि महर मुस्रि आरो गुनफोरखौ संसारनि सुबुंफोरा गोबां महर होदों , मुं दोन्दों । गसाइनि एबा इसोरनि सोलेरखौ गोहानानै सुबुं समाजा दोहोरोमनि जोनोम होदों । सासेल ? इसोरखौ आल्ला , इसोर , भगबान , गड , बाथौ बोराइ बाइदि मुंजों गाबज्रियो आरो सिबियो । बर'फोरा बिखौनो बाथौ बोराइ एबा बोराइ बाथौ होन्नानै सिबियो । बाथो बोरायखौ सिबिनायखायनो बर'नि दोहोरोमनि मुङा बाथौ जाबाय । गोजौआव दोहोरोमनि सोमोन्दै गुवारै सावरायनाय जाबोय । दानिया सावरायनो लानाय जाबाय बर' समाजाव बोहैबोनाय दोहोरोमनि दाहारखौ । 
 बर' हारिनि दोहोरोमा मा होन्नानै सोङोब्ला बिनि फिन्नायखौ साना लासैनो बाथौ बुंनो हायो एबा बुंनांगौ जायो मानोना बाथौवानो बर'हारिनि गोजामसिन दोहोरोम । बिनि सिगांङाव बर'फोरा गुबुन दोहोरोम सिबिनायनि जेबो फोरमान नुनो मोना । बिखायनो बाथौखौनो बर'नि गुदि आरो गिबिसिन होन्नानै सान्ना लाना हानायनि फोरमान दङ । बे बाथौ दोहोरोमखौ बर'फोरा गोदोनिफ्रायनो सिबिबोदों आरो दाबो सिबियो । आथिखालनि बर' समाजनि थासारिखौ नायोब्ला बर'फोरादि बाथौ सिबियारि , बे बाथ्राखौ गोख्रोङै बुंनो हाथावै जाबाय । 
 बर'फोरनि दोहोरोम बिथिङा गुबुंले जाबाय , बाथौनि अनगायैबो गोबां बियाद दोहोरोमखौ बर'फोरा बोजबनानै लाबाय । बे बियाद दोहोरोमफोरा बर' समाजाव बोरै हाबफैखो होन्नानै सोङोब्ला गुबुनारि दोहोरोमफोरा बर'समाजाव हाबफैनायनि गोबां जाहोनफोरखौ मोन्नो हायो । बर'फोरनि दोहोरोम गुस्लायनानि गुदियावनो दङ बर' समाजनि गाज्रि आसार खान्थि । जायफोर आसार खान्थिया हारिखौ गुबुनारिफोरजों मुगैजाहोदोंमोन । मुगैजानायनफ्राय रैखा मोन्नो थाखाय बर'फोरा आर्य फोलेरनि हिन्दु दोहोरोम आरो जायगा जायगा इसलाम दोहोरोमखौ बोजबनानै लादोंमोन । 1862 माइथायाव बर'नि जोबथा राजा गविन्द चन्द्रनि हादोरा इंराजफोरनि