बुंनो बाथौ दोहोरोमनि बोराइ बाथौ , बाथौ बोराइ बाथौ बुरै बुङोब्ला थार शिव - महादेव - पार्बतीखौ बुजिनाय एबा मिथिनायसो फोरमायनो सानो । नाथाइ आथिखाल दुलाराय बाथौ दोहोरोम गौथुमआ सावरायना आरो बिजिरना मोन्नाय बाइदि बोराइ बाथौआनो आनान गसाइ , अबंलावरि , अबं गसाइ , सोरजिगिरि , आफा इसोर आरो बोराइ बाथौआनोदि सिजौ , सि - जौसिन थामहिनबा जौसिन सि एबा जिउमा ( supreme soul ) बे बाथ्राखौ गोबाङानो गनाइनो नागिरा एबा सानस'नो हाया । बेनि अंनगायैबो बोराइ बाथौ , बाथौ बोराइ - बाथौ बुरैनि थार ओंथिखौबो गोबाङानो दासिम्बो रोखायै बुजिनो आरो मोनदांनो नाजायाखै । बाथौ दोहोरोमनि गोदोनिफ्राय सोलिबोनाय गारजा होनाय , हामबाय , खेराइ फुजानि नेमखान्थिफोरखौ फोसाबनायनि बेलायाव गोनो - गोथो , गोदोनि नेमखान्थिफोरखौ एंगारोब्ला दाइ - फोदो नांगोन , मादाय अरगोन , गामियाव उल नांगोन , मोरोन एबा मारखि हाबगोन बाइदि गोरोन्थि सान्नायखौ दासिम्बो नागारनो हायाखै । बाथौ दुमनाय , फाथालि बनाय , फाव - फुजा होनाय , खेराइ खुंनायाव जौ लोंथारनांगौ , दाउसा , फारौ , हांसो - बोरमा बोलि होथारनांगौ बेफोर गोजाम खान्थिआनो थाजोबथारनांगौ होन्नाय सान्नाय - हनायखौ हमथाब्बाय थानाय एबा एंगारनो हायिनि सुलु लाना माखासे सान्नो हनो गोरों , गोरों - गोराआनो अांगो बाथौ दोहोरोमखौ नागारना गुबुन दोहोरोमाव बारस्लाइनाय