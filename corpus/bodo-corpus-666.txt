गुबुन बिजोंआव गैजोबला बुंनो हायो । बे मोखथां थासारिखौ नायनानै बर ' बिजोंनि फार्से फोसाबनाय आरो जेंनाखौ थाबैनो सुस्रांनायासो बर'बिजोंनि फार्से सोलोंथाइ लानायनि दोहौखौ लाबोगोन । अदेबानि बर ' रावनि थांनाय थेनाया बर'फोरनि आखाइयावसो दं । बे रावखौ बर'फ्रानो अनसायोब्लासो थांगोन । बेखौ फोथांनो फेहेरनो थाखाय गुबुन रावारि रावबो हाबा मावफैनायनिबो बाथ्रा गैया । बेनिखायनो बे रावनि फारफ्रोमबो बिथिंखौ जोथोन लानांगौवा बर ' हारिनि बिबान । गोगो सोलोंथाइ नांगौनि आसिलायै गावनि रावनि बिजोंखौ नेवसिनानै गुबुन रावजों सोलोंथाइ लाहोनाया बर ' समाजाव मैखुनफोरबायदि बेरफ्रावनायखौ नुनो मोन्दों । फार्सेथिङै जायफोर मेगन गुनु बर'फ्रा बर ' रावनि थैनाय - थांनायनि सिन्था खालामो गुबैयै बिथांमोनहानो गुबुन रावनि बिजोंनि गेजेरजों गावनि गथ ' गथायनि सोलोंथाइनि राहा लानायखौ नुनो मोन्दों । अां गुबुन रावनि बिजोंनि बेरेखा नङा आरो माखासे मेगन गुनु बर'फ्रा मोनसे जुनिया जाथि महरै थांनानै थानायनि बाथ्राखौ सानदोंब्ला बेनि रावखौ फोथांनाया साफ्रोमबो बर'नि बिबान आरो बिबानखौ मावफुंनोब्ला जायखि जाया थासारियावनो गावनि आगोमा रावखौ गोबानानै हाबा मावनाया गोनांथार होन्नानै अां सानो । बेवहाय मोनसे थासारिखौ अां फोरमायनो सान्दो । हमनानै लादो कक्राझार आ बर'नि उथुमाय । बर ' राव - थुनलाइ जौगासारनायनि मेरु बिन्दो । दानिया बे कक्राझारनि मेगन गुनु बर'फोरनि बर ' राव - थुनलाइ सोरजिनाय आरो जौगाहोनाय बिथिंनि फार्से एसे नोजोर होब्ला नुगोन 70 जौखोन्दो मेगन गुनु बर'फ्रा गुबुन बिजोंजों गावनि गथ ' गथायखौ सोलोंथाइ होयो । बे 70 जौखोन्दो मेगन गुनु बर'फ्रानो बर'नि राव - थुनलाइ एबा इयुनखौ दानाय एबा सोरजिनायनि बिबान दंमोन । दानिया बिथांमोननि गथ ' गथाया गुबुन बिजोंजों सोलोंथाइ लानाय लोगो लोगो बर ' राव - थुनलाइनि गियाननि फार्से लांदां जालांनायलाय बर'राव - थुनलाइ सोरजिनाय फेहेरनांगौनि सिनथाया बोरै मोखथां महर मोन्नो । फार्सेथिं समाजखौ दैदेन्नाया बे 70 जौखोन्दो मेगन गुनु बर'फोरनि सायावनो सोनारो । मानोना बे थाखोनि बर'फोरनावनो समाजखौ दैदेन्नो हानाय इयुन जोलैसाया सोनारनानै दं । बे बिजोंनि फार्से फोथायनाय आरो जोथोन लानाया बे 70 जौखोन्दो मेगन गुनु बर'फोरनावनो थायाब्ला रांखान्थियाव लोरबां गामिनि सरासनस्रा सुबुंनि बाथ्राखौ बोरै सान्नो हानो । अदेबानि बर ' बिजोंजों आथिखाल थासारियाव गामिनि बर ' राइजो– राजाफोरनि आखाइयावसो थांनानै दं होनब्लाबो बांद्राय बुंनाय जानाय नङा । 
 2 . बर ' बिजोंनि थोजासे फराय बिजाबनि आंखाल : 
 फराय बिजाबनि अांखाला बर ' बिजों जोनोमजों फैफानाय जेंना । आथिखालाव बर ' बिजोंनि सोलोंथाइनि बैसोआ 43 बोसोराव आगान होबाय । बेसेबा बोसोरनि उनावबो फराय बिजाबनि आंखालखौ सुपुंनो हायिआ थारैनो सानजाथाव जाबाय । गुदि आरो गेजेर फरायसालिनि फराय बिजाबफोरखौ सरासनस्रायै सुफुंनो हादोंब्लाबो गुबुन रावनि रुजुनायाव गुण गोनां आथिखालनि सोलोंथाइजों खाब जानाय लिरबिदांनि आंखालखौ नुनो मोनो । बेनि अनगायैबो बर ' बिजोंजों सोलोंथाइ लानाय मुलुग सोलोंसालिनि फरायसाफ्रा गुबुन रावनि लिरबिदां फरायनानै आनजाद होनो गोनां जानायाबो बर ' बिजों सोलोंथाइनि जेना । 
 3 . थि समाव फराय बिजाब मोनैनि जेना : 
 बिजाब आरो सोलोंथाइ बे मोन्नैया गरसे फैसानि फारनै बिखुंनि सोमोन्दो । जेराव सोलोंथाइ थायो बेवहाय बिजाब थाथारनांगौ । नाथाय बर ' बिजों सोलोंथाइनि फारियाव बिजाब गैयाबालानो सोलोंथाइ लानांनाय थासारिया सोलिगासिनो दं । 
4 . बर'बिजोंनि फारसे आसाम सरकारनि बिमा बाथुलनि जोथोन : 
 बर ' बिजों सोलोंथाइनि थाखाय सरकारनि फारसेनिफ्राय जेरैबादि जोथोन लानांगौनि गोनांथि दं बेखौ नाथाय बर ' बिजों सोलोंथाइनि फारसे सरकारनि बिमा बाथुलनि जोथोनखौ नुनो मोनो । आथिखालाव फरायसाफोरा थि समाव बिजाब मोनै , थि समाव