बोराइ - बेन्थ ' गासै थाखोनि जेरै लेखा - गोरों , लेखा रोङि , गोनां - गोथों , गोरिब - गुन्द्रा बइबो गोर्बोजों रंजालि बैसागुनि ओंथि , बेखौ फालिनायनि गेजेरजों खौसेथि आरो गावजों गाव गोरोबनाय फैयो , गावनि आसार , दोहोरोम , राव - थुनलाइ , हारिमु , सोदोमस्रि सरैखा खालामनाय जायो बेफोरखौ मोनदांनो हानांगोन । बिमा - बिफा , बिदा - बिब' , बिबौ - बिबै , बिबथै - बिमादै , बिमाय - बिमानै एबा बैसोआव देरसिन सुबुंखौ मान लानायनि हुदाआबो नुवाथारि इसोरखौ सिबिनाय , मानबाउनायनि नेरसोन , नखरनि आरो नसुंसेर आरो समाजनि बइबो लोगो नांना खाजि - बुख्रि जानाय , सिमा लानानै जौ लोंनायनि गेजेरजों गावजों गाव गाहाम सोमोन्दो खानाय , मानिबा गोरोन्थि सानलायनाय एबा मोनसा मोनसि जालायनाय दंमोनब्लाबो गोदान बोसोरनि रंजालि बैसागुआव रायफोरलायनाय एबा सुद्रायना लानायनि खाबु मोननायनि गोनांथि आरो गोथौथिनि बागै बइबो रोखा जानांगोन । बेनि बागै गौथुमारिनि जौहै फोसावनाय , फोसाबनाय आरो गामि - गफा , नोगोर - सहर सांग्रांथि लाबोनायजों लोगोसे फोगोमनाय आरो फेहेरनायनि गोनांथि दं । रंजालि बेसागु फोरबो खुंनाय आरो फालिनायनि गेजेरजों जोंनि दोरोङारि आसार , नेम - खान्थि , दोहोरोम हारिमु सोदोमस्रि , राव थुनलाइ , रैखा खालामनाय , फोथांना लाखिनाय , जौगा होनायनिनो नेर्सोन , बद'निनो आंगो सिनायथि बे बाथ्राखौ बइबो मोनदांनो हानांगोन आरो गनायना लानो साखाफारा जानांगोन गोसो - गोरबोजों । 
 ( 2 ) बैसागु मोसानायनि हुदा एबा सर ' खालामनायः बैसागु मोसायनायखौ मुलुग दरबाराव गायसंनायनि गुवार नोजोर लानानै बेखौ जौगाहोनोब्ला उन्दै उन्दै बैसोनिफ्राय जागाय - जेनना लाइमोन , सेंग्रा - सिख्ला , बैसो गोरा आरो बोराइ बेन्थ मोसानायनि हुदा एबा सर ' खालामनायनि गोनांथि दं । आथिखाल जोंनि नोजोराव बैसागु सम सफैब्ला बांद्राय स्नि सान एबा सानब्रै सानबानि सिगांनिफ्रायसो मोसानो हुदा खालामना बैसागु रंजायो एबा मोसाना मागिनाय नुनो मोनो । बेनि जाउनाव बैसागु मोसानायनि गेजेरजों जेरै नायग्रानि नोजोर बोनो हानांगौमोन , बिब्दि जाहैस्लाबा । गुबुन फोर्सेथिं मागिनो आनथा एबा खाजि बुख्रि जानो नङाब्ला रां खामायनो मोसानायाव गोजौ मानथाखोनि मोसायनायनि बेरखाङाबो जानो हागौ । बैसागु मोसानायावबो गोजौ दामिन ( आर्ट ) बेरखांनायनि गोनांथिखौ नजर होना बेखौ फोरोंनो हानाय , जौगानिफ्राय जौगा सिन बिथाखोआव लांनायनि साननो हाग्रा , रिंगुदामसा एबा मोसानाय दिन्थिग्रा , फोरोंगिरि जोनोम जानांगोन । बैसागु मोसानाय फोरोंनायनि आदब - खायदा , खौसल , थानांगौ गियाननि फोरोंगिरि जोंनिफ्रTयनो ओंखारनांगोन । बेनि थाखाय नांगौ नाजाथाबनायजों लोगोसे जिउनां सादोन । बे जिउनां सादोनखौ जाइ जिउयै माहामै नाजाथाबनायनि गेजेरजों लाखिना , बेनि थांना थानायनि एबा जिउ दैदेननायनि राहा होनना गनायना आरो सायखना लानाय रिंगु दामसा लोगोसे मोसाखावरि उजिनांगोन । हारिमु सिबियारि , फोरोंगिरि , सामलायगिरि बा गौथुमारि फसंथाननि जोनोम जानांगोन । बाइदि हारिमुवारि आफाद एबा फसंथाननि गेजेरजों बर'नि हारिमु दांनाय - देनाय , खननाय मोसानायनि हुदा`बा सर ' खालामनायनि अनगायैबो सावराय मेल एबा सावरायमा जथुम , गामियारि एबा नोगोरनि सांग्रांथि लाबोनायनि हाबाफारि लानांगोन । आथिखाल हारिमु सिबिनानैबो