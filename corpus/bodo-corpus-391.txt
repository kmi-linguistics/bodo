लोगो मानसिनि साननाय , फोथायनाय , आसारखान्थि , बाहायनाया सोलायथारो । दा आरोबाव ग्लबालाइजेसन एबा बिखायनि मुगा । अबस्ये बिखायननि प्रक्रिया ( process ) गोबां बोसोर निफ्रायनो सोलिबोखादों । बिगियाननि सोमोनांथाव जौगानायनि जाउनाव आथिखाल बिखायननि प्रक्रियाया गोख्रैसिन आरो रोखासिन जादों । बेनि थाखायनो बेनि जराल गोहोमाव फिसा फिसा हारिफ्रा गावसोरनि राव - हारिमु बाइदि बाइदिया खाथि इयुनाव गोमालांनो हागौ होननानै गिखांदों । थेवबो बिखायनखौ जों होबथानो हाया । गुबुन फारसे माखासे सानसुमैफोरा बे प्रक्रियानि गोजों बिथिंखौ नोजोर होदों । बे प्रक्रियानि जाउनाव बुहुमनि गुबुन गुबुन समाज , हारिमु - सोदोमस्रिनि गेजेरोव गोरोबनाय फैगोन होननानै बिसोर बिखौ उदां गोसोयै बरायदों । 
 जायखि जादोआ मानो , रावबो हारिनि हारिमु सोदोमस्रिया गलाय - मोन्देर जायाब्लानो थानो हाया । गावजों गाव होनाय - लानायनि गेजेरजों गलाय - मोन्देर जानायानो आखुवारि ( स्वाभाविक ) प्रक्रिया । बे प्रक्रियाया गोजोनथाव गलाय - मोनदेर लाबोयो होन्नानै पण्डित जवाहरलाल नेहरुआबो बुंदों - Any culture is bound to get a little mixed up though a particular culture has the dominant elements . A highly developed culture is a happy combination of several elements of different cultures .