समसौफैबाय । जाइखौ गोर्बोआव एसेबां गोथौ मिजिं लाना खांबाय , फेदेरबाय , फोलावबाय बियो बिखायाव दावदाब दोन्ना जोंखौ सोगाबना अबथिरा नागारना थांबाय । जावजें थैनायनि दुखु गोनां खौरांखौ खोनामारना आसिसुखिया बिखा सौयै सौयै गाब्बायना फाग्लिबादि आइलि - जाइलि हाजो सानिफ्राय दैआव बाज्रुमना थैबाय । थालांबाय जावजें आरो आसिसुखिनि जुलिनि नेर्सोन महरै अनथाव - बाथाव फिसा हिन्जाव सासे । अां बुरैबाय । आंनि देहाखौ बुद्रुना बे मावरियागथ'खौ बोरै खांनो ? बेखायनो जों नोंथांनो गथायनो फैदों महाराजा । देबधर्म : लथादुफा ! जंदादुफा : जों थैनो बाउलिया महाराजा ? जों थैब्ला बे गथ'खौ नायगोनबाइदि बे संसाराव रावबो गैया । नोंथाङा बे मावरिया गथ'नि खांनाय बानायनि बिबानखौ लादो । आजावदो जोहोलाव जाउलिया देवाननि बारसे गोथार बिबर । [ गाराङा लासैनो थेरलाङो आरो दुखुजोंजेबो बुंनोहाया जायो ] देबधर्म : साबगौ जंदादुफा , लाबो । लाबोदो गथ'खौ अांनो । [ बोदोर जाना जंदादुफानि खाथियाव थाङो । जंदादुफाआ राजानो गथ'खौ होयो । देबधर्मआ नाजावयो । दुखु गोनां रैसुमै देंखो गोजावबोयो । ] [ फैसालि गोग्लैयो ] ( नुगाद' ) [ दहलमारा हाजो सानि बेमाफारियानि न' । सिखिरिआ सिथ्लानि फांसे बिफां गुदिआव सोनारना जिरायना दं । खानाय आइलि - जाइलि , महर मोखाङा रानज्रिं - खुज्रिं । दखनाआ जिराफारा । बेवनो बिमा देवबारिया लिंग्रि लिंग्रि थाबायना सिखिरिनि खाथिआव गसंफैयो आरो बुङो ] देवबारी : आइ सिखिरि । सिखिरि : मा आइयै ? देवबारि : ओंखाम खबसे जाहैफैदो आइ जाया - लोङा नों बेसेबां सान थाबावनो ? माखौ एसेबांमानि जिंगा सिबाय थाखो ? सिखिरि : आइयै । अां जेबो जाया । जाया लोङा अां बिब्दिनो थैलांगोन ।