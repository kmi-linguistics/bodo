नेमखान्थिफोरखौ बाथौ सिबियारिआ आजावना बाहाइनो नाजानांगोन । नाथाइ बेनिस्लाइ उलथायै आरो फोजोबस्रांनाय थांखि लानानै बेफोर सोदांनाय , नेमखान्थिनि बागै खन लायै आरो खाबु लायै बेरेखा फोसावोब्ला बेनिफ्राइ गुबुन दोहोरोमारि गौथुमनि फोसावगिरिआ खाबु मोनो । जावनाव बाथौ दोहोरोमारि गौथुमाव बेनि गाज्रि गोहोम गोग्लैनो हागौ । फारसेथिं दुलाराय बाथौ दोहोरोमारि गौथुमआ फोसाबनाय , सोदांनाय खान्थिखौ आजावनायनि गेजेरजों गुबुन दोहोरोमाव गावस्रालांनायखौ होबथानो हागोन । 4 ) खोमसि फोथाइनाय आरो गोरोन्थि बिजिरनायखौ नागारनाय : - जोंनि समाजाव माखासे खोमसि फोथाइनाया गोसारना दं जाइनि जाहोनाव सम सम जोंनि गेजेराव गोरोन्थि सानलाइनाय आरो गोरोन्थि फोथाइलाइनाय सोमजिनाय नुनो मोनो । गथ ' जोनोम जानाय समाव सुवा - सुथिनि दाइ हमनाय , दाइना - जुगुना , अजा एबा मिथिगोरोंनि दाइ हमनाय , सोरखौबा बुथारनाय , सोरखौबा गोथाङै गोथां फबना दोन्नाय , सोरखौबा समाजनिफ्राइ एरख'नाय एबा होखार हरनाय जाथाइया जोंनि समाजाव जाफ्लाइबाय थायो । बेफोर जाथाइनि गेजेरजों जोंनि समाजाव गावस्रानाय फैयो आरो सम आरो खाबु लानानै गुबुन दोहोरोमारि गौथुमआ गावनि गौथुमाव बराइना आरो थिसन्ना लायो । बेवनो जोंनाव सोंनाय फैयो गुबुनआ बोरै बजबना लानो हाखो जों थामहिनबा दुलाराइ बाथौ दोहोरोमारि गौथुमआ मानो सिथारनो एबा बुथारनो नङाबा समाजनिफ्राइ एरखनो गोनां जाखो ? बेबाइदि जों साबेसे बाथौआरि खोमाना लाखो ? जोंनि समाज एबा गौथुमआबो बेफोर बाथ्राखौ गोथौयै सानलाइ हलाइ फोसाबना लानायनि आरो आजावना लानायनि राहा लानाया गाहाम । मानोना समाइनानि आरजजों गारजानाय बेसादआबो समाइना जायो ।