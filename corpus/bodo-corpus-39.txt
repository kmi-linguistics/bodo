राहुला । बिमानि राव बर ' रावखौ बिसोर सानैबो आबुङै रायज्लायनो रोंलिया । गेजेराव हिन्दी , इंराजी सोदेर सोदेर रायज्लायसै । सानैजों रायज्लायब्ला बांसिनै इंराजी रायज्लायो । सानैनिबो महर मोखाङा हले मंगलियान बर'नि । आसामाव हारियारि दाङा - बाजि जानायनि उनाव जेब्ला बेनि अरआ बांगालरआवबो नांहैयो , अब्ला गुबुनफोरजों लोगोसे राहुल आरो नितुमोनहाबो गावबागाव न ' होन्नानै फैनो गोनां जादों । 
 क'क्राझार रेल स्टेशनाव राहुल आरो नितुमोनहा ओंखारफैब्ला बिसिनि बिमा - बिफामोनहा स्टेशननिफ्राय लांफैदों । रेल गारि सानिफ्राय लामायाव आसामनि दावबायारि गारख्लायजानाय खौरां मोन्नानै बिसोरनि गोसोआ गिलुं गिलुं जादोंमोन । फिसाफोरखौ मोजाङै मोजां स्टेशनाव ओंखारफैनाय नुनानैसो गोसोनि गिनाया गैया जादों । 
 राहुल आरो नितुमोनहा स्टेशनआव आोंखारफैनाय लोगो लोगो गावसिनि बिमाबिफामोनखौ सिनायथि लाहोलायदों । बेनिफ्राय गावबागाव न ' होनानै गावस्रादों । 
 राहुलमोननि न'आ क'क्राझार टाउनथारआव । नितुमोननि न'आ द'तमायाव । राहुल बिफा समिरआ फिसाज्लाखौ स्टेशनआव आरामै आराम ओंखारफैनाय नुनाय लोगो लोगो गोसोखौ मोजां मोनदों । लोगोआव स्रें ओखारफानाय नितुखौ नुनानै सोर बर ' सिख्ला सान्दोंमोन । जेब्ला नितुजों राहुलआ बिमा - बिफाखौ सिनायथि खालामनानै हायो , अब्ला सानैबो मिनिस्लु मिनिस्लु जादोंमोन । नितु बिफाजों सिनायथि लानो सिगांनाय लोगो लोगो आखाइ दाख'लायनो आखाय फोलावनायखौ हले हमथाहां जाफिनदों । गोबां मानसिफोर गैयाब्ला हमथानाय आखाइखौ आरोबाव फोलावनाय नंलिया मोनसोखोमा ।