आरो फोसावग्रा रावबो दैदेनगरि बिथांमोनाहा नुजाफैयाखै । जानांगौ थिग बिबादिनो गबुन गबुन गामिफ्रावबो बे एखे आंखालानो जादों । जाउनाव फारनैथिंनि गेजेराव सौदाव - सौसि जानानै मोनसे ब्रह्मआनो गुबै गोजाम ब्रह्म आरो थिया ब्रह्म मुङै रोखा महरै नुजाथिफैयो । 
 दिनै बाथौ - धोरोमारि फोरनि गेजेरावबो बे एखे जेंनाया नुजा थिदों , फुल प्रसाद बाथौ , बोलि बाथौ आरो गुबुन रोखोमनि बाथौ नो , मोनसेखौ लानानैनो गावजों गाव साफा मोनफा गुबै जेंनाया बेयावनो । जेब्लासिम धोरोम फोसाबग्रा , फोसावग्रा बिथांमोनहा गोख्रों जाया अब्लासिम बे गालाय - गुजाया थाबाय थागोन । धोरोमा मुस्रि गैयै जागोन मोनसे हारिनि गेजेरावनो गावजों - गाव सोमोन्दोआ गुसुं जानानै फैगोन । बिब्दि समाव हारिनि बेरेखा समाज , हारिमु आरो रावनि बेरेखा गुबुन धोरोमफ्रा हाबफैनो लामा मोनगोन । दिनै नुदों , गुबुन धोरोमारिफ्रा गुबुनफोरखौ मेलेमजों नङा सोलो , राव बाहायनानै गावनि धोरोमनि फार्से बोलांनाय । सुबुंनोबो खालि नांगौ थांनानै थानायनि राहा आरो Computer मुगायाव गावखौ गोजौ फारसे हानायनिल ' लामा । अब्ला मोजोमसे बर' हारिनि गेजेराव धोरोमखौ लानानै जुदा , एना - एनि जायोब्ला हारिजों लोगोसे धोरोमा नोरजिया जालांनो बेसे गोबाव । बेनि खायनो दिनै ब्रह्म धोरोमनि सायावनो ब्रह्म धोरोमारि लेखा गोरों सानसुमै आरो जायफोरा धोरोम फोसाबनायनि बिबान मोन्दों बिथां मोनहा गोथौयै सान्नानै बिजिरनाय स'म सौफैबाय । बे समावनो फोसाबलानानै फारनै फारथाम जानो नागिरनायफोरखौ फोसाबनानै रायजो - राजाफोरखौ सांग्रां खालामनांगौ आरो खौसे खालामनायनि बेनो गुबै सम बारा गोबावब्ला रानानै गुबुन आरोबाव महर लाबावनोसो हागौ । जों बयबो मिथिगौ मोनसे समाव धोरोमनि गुलाय - गुजाय जानायनि जाहोनाव गावनिखौ नागार नागार खाबु लायै लायै गुबुनाव हाबैनानै , सोरला - फेरला जायै - जायै गेरेमसा बर' हारिया मा अलखदआव गोग्लैदोंमोन । दिनैबो जुदि बिब्दि जाबावब्ला बे एखे लामाखौनो लाफैफिनगोन । हारिजों - हारिनि दावहाया नोंनि न'आवनो नुजाफैगोन । हारि हिसाबै थानानै थानांगौब्ला धोरामखौ नांगौ जाय सुबुं हारिखौ सोरां होयो , हारिखौ बान्दो बादियै गोरा खानानै लाखियो , बेनो आवसारि जायोब्ला हारिया आवसारि जाखागोन , बोलो गैयै दुब्ला जागोन बेयो रोखा । बेखायनो जों जेराव दं बेवनो गोरा जानांगोन । सोरबा गावनि मुंखौ हासथायनानै सिमां नुनानै सैसेखौ सैनै , सैथो खालामनानै धोरोमनि सायाव राजखान्थि गेलेयोब्ला बिसोरखौ गिबि नोजोर होग्रोनांगोन । मानोना बिसोरनो धोरोमजों लोगोसे हारिखौ सोखावनाय हारिनि महरखौ सोमखे खालामबाय थानोबो हागौ ।