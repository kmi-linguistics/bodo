सुबुं माहारिनि बै गासै गुदि मुवाफोरखौ जयै लाजोबनानै मोनसे हारिनि गेजेरावनो खौसेथि आरो गोरोबलायनाया जानो हायो ना हाया ? बे सोंलुनि फिन्नायखौ गोसोनि मानिलायनो हानाय हायैनि सायावसो लामा नायनांगौ जायो । बेबादिनो नुनो मोनगोनदि ओरैनोआव मोनसे हारिनि खौसेथि आरो गोरोबलायनाया मोनसे हारि आरो माहारिनि गाहाय मोन्नै गुदिमुवा हारिनि मुंआरो रावनि सायावनो नुजाखाङो । बुहुमनि जायफोर सुबुं माहारिया बे मोन्नै गुदि मुवानि सायाव गावनि असेखौ खोमानानै गेजेरावनो हारि खौसेथिनि जोरसारनायखौ नुनो मोनदों आरो बेबादिनो बेवहाय थानाय खौसेथिनि थाखायनो राफोरै जौगाखांबोनोबो हादों । मुलुगनि आथिखालनि सोनाबारि हादरनि जौगाखां हारि इंराज , फ्रान्स , जार्मान आरो सानजानि माखासे जौगाखां हारि चाइनीस आरो भारतनि हिन्दी रावआरिफोरनि खौसेथि आरो गोरोबलायनाय नोजोरखौनो बे बिथिङाव आसि थुनानै खोन्थानो हागौ । गोमालांनो हमनाय बर'फोराबो गावखौ बर ' होन्नानै सिनायथिनाय आरो बर ' रावखौ बोजबनानै लाफिन्नायनि थाखायनो बर'फोरनि हारि हिसाबै खौसेथि आरो गोरोबलायनाया जौगाखांबोफिन्नायखौ रावबो नंखाय बुंनो हाया । हारिनि मुं आरो रावआनो जाबाय थारैनो मोनसे सुबुं हारिनि खौसेथि आरो गोरोबलायनायनि गुदि फुंखा । बेनि अनगायै सा साज्राङै गुबुन गाहाय गुदि मुवा हरिमुनि सायावबो मोनसे हारिनि खौसेथि आरो गोरोबलायनायखौ नुनो मोनोब्लाबो आथिखालनि थासारियाव बेखौ गोनांथि होनानै सावरायनायानो मोनसे जेंना रोखोमैसो जाखारबोनो हमनायखौ नोजोर मोनो । हारिमुनि गेजेराव दोरोङारि ( traditional ) गाननाय जोमनाय , मोसानाय , दामनाय - देनाय बेफोरावल ' मोनसे हारिनि सिनायथिखौ लाखिलायनाय नुनो मोनसै । बेनि अनगायै गुबुन गुदि मुवाफोरनि सायाव मोनसे हारिनि खौसेथि आरो गोरोबलायनायखौ लाखिनांगौवा गोब्राब जाबाय । बेयो बर'फोरबादि फिसा हारिनिल ' बाथ्रा नङा , मुलुगनि जौगाखां हारि इंराजफोरबादि हारिनि थाखायबो जेंना । अदेबानि , बेवहायनो गुबुन मोनसे सोंलु नुजाबावोजे मोनसे हारि एबा माहारियाव थानाय हारिमुनि बैफोर जेंनाया मोनसे हारि एबा माहारिखौ गावस्रानायाव लाबोदों नामा ? बैफोरनि फार्से आरो गोरोबलायनाय खालामनो थांनाया जाथावने ? बे मोन्नै सोंलुनि फिन्नायखौ रावबो दाजाबथाय नोजोराव लाखिजोबनो हाया । नाथाय बेबादि होन्नानै मुलुगनि रावबो सुबुं हारि एबा माहारिफोरा बे हारिमुनि फारागनि थाखाय गोब्राब जेंनायावबो गोग्लैनाङाखै । बेनिनो गाहाय मोनसे नोजोरा जाबाय सुबुंनाव थानाय सुबुं हिसाबै सुबुंनि आंगोथि सान्नाय आरो मोनदांनाय , हारिसेनि होन्नानै खौसेथिनि सानस्रि सोमजिखांनाय , हादरसेनि होन्नानै सान्नानै लानाय आरो जों बयबो एखे सुबुं हारि होन्नानै सान्नाय लानाय । बे नोजोराव , बर'फोरनि बाथ्रायाबो नोजोराव फैयो । बर'फोरा हारि हिसाबै जेरावबो खौसेथि दंना गैया बेखौ गोजौनि बे सावरायनायनिफ्राय जों आनदाज खालामनो हागौ । बेनि अनगायै गुबुन नोजोराव बर'फोरनि खौसेथिनि बाथ्रा सावरायनो थाङोब्ला बुहुमनि माखासे सुबुं हारिफोरनि खौसेथि जाखारबोनायजों लोगोसे बर'फोरनि गेजेरावबो माखासे जाहोनाव खौसेथि सानस्रि सोमजिनानै गोख्रोङै जावरिखांबोनाय थासारिखौ मख'नानै बिजिरथिनो हागौ । बे बिथिङाव इंराजफोरनि बाथ्राखौनो आं मख'नो सानो । इंराज सुबुंफोरा गावनि हारि आरो रावनि थाखाय ओरैबादि गोख्रों सानस्रि गोनांदि बिसोर जेरावखि थाया बे मोन्नै जिनिसखौ नागारनानै लाया । बे बुहुमाव गावसोरनि राव आरो हारिनि गोहोमथिखौ गुबुन सुबुंफोरनो होनो थाखाय जिब्रै जौथाइयावनो थांखि लादोंमोन इंराज सुबुंफोरा । इंराज सुबुंफोरा दाबो बुहुमनि जाय जेरावखि थाया गावनि इंलेण्ड हादरखौ गावसोरनो बिमा हादर हिसाबै सिबियो आरो गावनि हारिखौ सन्मान होयो । इंराजफोरनि उनाव अां मख'नो गोसो जानाय मोनसे हारिया जाबाय इहुदि एबा जुवसफोर । इहुदिफोराबो इंराजफोरबादिनो गावनि हारि आरो