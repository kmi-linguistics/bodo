आख्यान - उपाख्याननि अनगायैबो आरोबाव गांनै महाकाव्य ( सल'मा ) दङ । बे गांनै बिजाबआ जाबाय - 1 ) रामायण आरो ( 2 ) महाभारत गांबा काव्यबो ( खन्थायमा ) दङ । बेफोरो जाबाय - 1 ) रघुबंश ( 2 ) शकुन्तला ( 3 ) मेघदुत ( 4 ) कुमार सम्भब आरो ( 5 ) रुक्मिनी हरण । हिन्दु दोहोरोमनि जेसेबां बिजाबआनो थायाथों मानो बैनिख्रुइबो आंगोसिन बिजाबआ जाबाय बेद । बेदनि ओंथिया जाबाय गियान । बेदनि गासै बाथ्रायानो अबं गसाइनिसो बाथ्रा होन्नानै गोदोनि मुणिफ्रा बुंलांदों । गोदो ग'दाय मुणि - साधुफ्रा गोसो - मोदोम - जिउ बाउनानै गासैखौबो से खालामनानै अबंग'साइखौ गाबज्रिहरबाय थानाय समाव अबंग'साइया बिथोन होनायफोरखौ खोनानो मोनोमोननो आरो माब्लाबा माब्लाबा मोखथां आवबो नुफा - माफा नुजानानै गियान होलाङोमोनन । अबंग'साइनि बिबाइदि होलांनाय गोर्बोआव लाखिना दोनोमोन । बेफोर बिथोन आरो खिन्थायोमोन आरो फोरमायोमोन । उनाव बिफोरखौ लिरथुमना दोन्नायानो बेद जायो । बेनिखायनो , बेदखौ गियाननि बाख्रि बुङो । मुलुग संसारनि सुबुंहारिनि गियाननि बाख्रि बुङो । बेदआ मुलुगनि सुबुंहारिनि गिबि दोहोरोम बिजाब । सुंदयै बुंनो थाङोंब्ला , बेदआ सुबुंमाहारिनि गुबै जिउ आरो गियाननि बिथोन । बेदआ गिबियाव सुबुंमाहारिनि दोहोरोम बिजाबमोन । बिहाय रावबो जाथोसे सुबुंहारिनि थाखाय दोहोरोमनि बाथ्राफोरखौ लिरनाय गैया । उनावसो बिखौ हिन्दु दोहोरोमनि बिजाब होन्नानै बुंनाय जादों । बिनिखायनो , जानो हागौ उनाव मुलुगनि गुबुन गुबुन सुबुंफोरनि मादाव गुबुन गुबुन दोहोरोमआ सोमजिखांनो हमो । नाथाय , गिबियाव बेदआ सुबुंमाहारिनिसो दोहोरोम बिजाबमोन । गोदोनि ऋषि - मुणि - साधुफ्रा लिरलांना दोनलांनाय दोहोरोम बिजाबफोरखौ फरायोबोला मोनथिना मोनोदि बैनिबो सायाव सोरबा सासे बिगोमा दंथारो । बिगोमा थानाय बाथ्राया हार्सिनो गोर्बोआव सोमजिखाङो । बे बिगोमाखौनो बाथौआरिफ्रा बोराइ बाथौ होन्नानै फुजियो । हिन्दु दोहोरोमाव बोराइ बाथौखौ परमात्मा ( सिजौ ) होन्नानै बुङा । हिन्दु दोहोरोमनि मथै बैनिबो बिगोमा परमात्मा एबा परमब्रह्मआ मुलुग गंथामआव साथाम थान्दै दैथाय हरो । बे साथाम थान्दैफ्रा जाबाय - 1 ) ब्रह्मा ( 2 ) बिष्णु आरो ( 3 ) महेशवर साथामखौबो अबंग'साइ परमब्रह्मनिनो बाहागो होन्नानै बुंनाय जायो । बे साथामनि गेजेरजों परमब्रह्मआ मोनथाम गोहो सोमजिहोयो । बेफोर जाबाय - 1 ) ब्रह्मानि गेजेरजों सोरजिनाय गोहो ( 2 ) बिष्णुनि गेजेरजों फालिनाय गोहो आरो ( 3 ) महेश्वरनि गेजेरजों फोथैनाय गोहो । परमब्रह्मनि साथाम थान्दैनि दैदेननायावनो मोदाइ , दौरि , मनिच , हाराइ पिशास , भूत , जिउ - जुनात् , एम्फौ - एनला , दंफां - लाइफां , हाजौ - हाला , दैमा - दैसा आरो लैथोमा - लैथोसा , बार , दै , सान , हा , नख्रां गासैखौबो सोरजिनाय जादों । लोगोसे फालिदोंबो । नाथाय गाज्रिफोरखौ फोथैलांगासिनोबो दङ । बे बाइदिनो परमब्रह्मआ मायाजों गासैखौबो गेलेहोगासिनो दङ । गोसो होनो गोनां बाथ्राया बेनोदि , बै साथाम थान्दैफ्रा गावसोरनि सोरजिनाय फालिनाय आरो फोथैनाय खामानिफोराव माब्लाबा जेथो नांनाय मोनोबोला एबा मावफुंनो राहा - लामा मोनासहाया जाबोला , बिगोमा परमब्रह्मखौ सुंग्रिहरो । परमब्रह्मखौ नुवाथारि बुंनाय जादो । परमब्रह्मआ थान्दै साथाम ब्रह्मा , बिष्णु आरो महेश्वरखौ मोदाइनि महराव दैथाय हरनाय जादों । नाथाय गोमोथाव