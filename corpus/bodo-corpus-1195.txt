सिखिरि : रावबो नुवा आदा । रावबो खोनाया । आफायाथ ' माब्लाबानो उन्दुलांबाय । गरदगासिनोसो दं । बियो बाइजोआव ओंखारब्ला गुजुस्रेमनासो ओंखारो । जाउलिया : नाथाय नों आंखौ बेव दं होन्ना बोरै मिथिना फैखो ? सिखिरि : आदा नों जेब्ला दरजा खेवना बाइह्रायाव ओंखारो अब्ला आं सिरि मोन्ना दंमोन । अां गोबां आन्दास खालामना मिथिबाय नों न'आव हाबफिनाखै । अब्ला अां सानबाय बाइह्राआव मा जाफैखो ? एसे गोबाव ! आं सिखारना लासैनो दर खेवना नों उन्दुनाय ख'थायाव हाबना नायबाय नों गैया । अां बारिथिं फैना अखाफोर दानसोराङाव बेवहा नोंखौ नुहरो । आंबो थानो हायैनि बेव फैयो । जाउलिया : हर गेजेराव नों बेव फैनो गियाखिसै ? सिखिरि : माखौ गिनो आदा ? बिदि हरखौ हार्सिं हाला बेसेबा उथ्रिबोबाय । दिनैथ ' अखाफोर दानसोरां हर । गिथाव - बाथाव अम्बासि हरावबो अां हार्सिं हाला बाइह्राआव ओंखारना खामानि मावनाङो । जाउलिया : बे हर आरो दिनैनि हरनि गेजेराव बेसेबा फाराग दं बिनानाव । समआ अराइबो समानै थाङा । सिखिरि : आदा ! जाउलिया : मा बिनानाव ? सिखिरि : नों मा सान्दों ? नोंहा मा जादों ? जाउलिया : जेबो सानाखै बिनानाव । जेबो जायाखैबो । सिखिरि : मानोथो बे हर गेजेराव बनथ ' मुराबाइदि हार्सिङै जफैदों ? बुं आदा , आं नोंखौ फुजिनायाव माबा गोरोन्थि जादों नामा ? ना अां संनो खावनो रोङैलाय जाहोनो - लोंहोनो रोङाखै ? मोजाङै फुजिनो रोङाखै ? 
जाउलिया : बिब्दि नङा बिनानाव । बिदि मानो सान्दों ? अां नोंनि फुजिनाय , सिबिनाय , जाहोनाय - लोंहोनायाव एसेबो गाज्रि मोनाखै । जेबो गोरोन्थि सानाखै । अां आंगो न'आव थानाय जानाय बादिसो मोनो । बिनिखायनो अां नोंसोरहानि न ' होन्ना होसोबोयो । नङाब्ला आंहा सान्थ्रहायै मन्डल , कान'नग' , फारिया दंसोगारो । बिसोरनावबोथ ' आं थानोहागौ । बुंस'हाया मानोबा आं नोंखौ लोगो मोनजेननानिफ्रायनो आंगो बिनानाव बादि सान्ना लादों ।