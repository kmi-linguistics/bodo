आसारा गुबैयै मोनसे धोरोमनि नागार हायै बाहागो । बबेखानि लिरथुम थुनलाइ आरो जारिमिनारि सिननायथि ( Historical Identity ) गैयैनि जुनै बाथौ धोरोमनि आसारा माब्लानिफ्राय बर'कछारीफोरनि गेजेराव गोहोम गोग्लैफैदों बेखौ रोखायै बुंस'हाया । नाथाय सम आरो सिमाया जियानो जायाथों मानो दासिम बर'फोरा फालिगासिनो थानाय धोरोम आसार नेमखान्थिफोरखौ बिजिरनानै नायोब्ला हमदांनो हायोदि , बेयो हाजार हाजार बोसोरनिफ्राय गोसारबोनानै दिनैसिम गोदान गोदान महर लानानै लासै लासै गेवसारबोनाय जारिमिन मोनदांस'हायै मोनसे गोजाम धोरोम । बाथौ धोरोमाव गुबैयै मिथिंगानि जिबि जिराद एबा बेयाव मेगनजों नुयै माबामोनसे गोहो हाबखुमानानै थानायखौनो मोदाय होन्नानै फोथायनाय जायो । सुबुंफोरा दुखु खैफोदनिफ्राय बारगनो जुनै मिथिंगानि जिबि जिरादखौ नुवाथारि गोहो थानाय मोदाय महरै फसंनाने माखासे नेमखान्थिनि गेजेरजों फुजिनायखौनो आसार होन्नानै बुङो । हमनानै ला मोदाय महरै फोथायजानाय हाजो थिखिनिनि अन्थाइ रागाम । बेखौ गुदि सुबुंफोरा हाग्रा बंग्रा एवस्रांनानै गामबारि दंफांनि हा लांदाङाव लाइजौ बनानै अन्थाइजों लोगोसे लाइजौ लाइआव सिन्दुर फुन्नानै दाउदैबो होफानाय जायो । बिनि उनाव गामिनि बयबो हौवा हिन्जाव मैहुरनिफ्राय मोनबोनाय जुनादखौ बुलि होनानै खर ' आरो थैखौ अन्थाइ मोदायनो बावनाय जायो । उनाव बिथांमोनहा गावसिनि इयुन संसार जालायनायाव मोजांनि थाखाय बोर बियो लोगो लोगो दल दामनानै मेथाइ खनना मोसायै मोसायै होसिख्राव होसिख्राव हान्थु खरायनानै अन्थाइ मोदायखौ खुलुमै खुलुमै अख्रां गोमसारनाय जै धोनि होनायनि गेजेरजों फुजाखौ थुंगे होयो । जागायजेन्नाय निफ्राय फुजा जोबजासिम जि आदब आरो नेमखान्थिनि गेजेरजों फुजाखौ थुंगे होनायसिम फालिनायानो धोरोमनि असार । 
 बिदिनो बर'कछारीफोरनि बाथौ धोरोम सिबिनायाव समाजारी आसारनि गोबां बिदिन्थि नुनो मोनो । बेफोरखौ गाहायाव होनाय जाबाय । 
 ( क ) अन्थाइ रागामः - बै समनि अन्थाइ मुगायाव आगु सुबुंफोरा अन्थाइनि हाथियार बानायनानै मैहुर खालामना जायोमोन । बेनिखायनो बिथांमोनहा अन्थाइखौ नुवाथारि गोहोगोनां एबा मोदाय महरै फुजिनो लाग्रोयो । गुदि सुबुंफोरनि फुजिनाय बायदिनो बाथौ सिजौ गुदियावबो अन्थाइनि रागाम होफानाय जायो । बबेखानि हिन्दु धोरोमाव दासिमबो गोबां जायगायाव अन्थाइखौ फुजिनाय नुनो मोनो । 
 ( ख ) सिजौ बिफां : - बर'फोरा सिजौ बिफांखौ सोरजिनि गिबि बिफां होन्नानै फोथायनाय जायो । बेनि सिरिया सिरिबा गसाइनि गेदेमा सोरजियाबो मोनबा ( जायनि माया महिमायाव गुदि सुबुंफोरा गोमोहाबदोंमोन ) - हा , दै , बार , सान आरो अख्रांनि नेरसोन । बिदिनो अन्थाइ आरो दाउदैजों लोगोसे मोनबा सोमोनां सोरजिखौ गुदि सुबुंफोरा दिनैसिम मोदाय महरै सिबिबोदों । 
 ( ग ) दाउदै : - गुबैयै गुदि सुबुंफोरा दाउदैखौ सोरजिनि मोनसे गोहो हिसाबै फुजिबोदों । बेनिखायनो बाथौआव अन्थाइ रागामजों लोगोसे दाउदै होफानानै फुजिनाय जायो । अदेबानि दाउदैनिफ्राय दाउमा , दाउसा जोनोम जायो । नाथाय मेगनजों बेनि सोरजिसुला गोहोखौ नुनो मोना । बेखायनो दाउदैयाबो