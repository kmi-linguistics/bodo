सुबुं हारिया समाज लानानै जीउ खुंजेननाय समनिफ्रायनो समाजाव माखासे नेमखान्थिनि जोनोम जादोंमोन । बैफोर नेमखान्थिफोरानो उनाव गावबागाव फोथायनाय धोरोमनि बोसोन हिसाबै गनाय जायो । बिदिनो सुबुं सोदोमस्रिनि दावगानाया फैदों । सुबुं सोदोमस्रिया दावगानाय लोगो लोगो समाजारि नेमखान्थिफोरखौ फालिनायजों लोगोसे सुबुं समाजा हा , अर , बार , दै , बांग्रि , अखा खोरोमनाय , अखा मोफ्लामनाय आरो जीउ जिबि जोनोम सोरजिनि नंगुबै जाहोनखौ नायबिजिरसंनो जागायनायसै । नाथाय , बैफोरनि जोनोमनि जाहोनफोरखौ जेबो गुदि - खिथा मिथिस'हायैयाव मुलुगनि दंनायमानि जीउ जिराद आरो मिथिंगायारि जाथायफोरनि आनदोआव सोरबा सासे बिगुमा एबा दैदेनग्रा दंथारो होननानै साननाया जोनोम जादों । बे बिगुमा एबा दैदेनगिरिखौनो सोरजिगिरि इशोर , आल्ला , गड , बाथौ - बोराय बायदि गोबां मुं होनानै सुबुंआ गनायबोदों आरो फालिबोदों । साफा सानै सुबुंफोरा गावखौ इशोरनि थान्दै होनना समाज दैदेननायनि हाबा मावदों । बिसोरखौनो धोरोम गुरु होननानै गनायनायबो जादों । बेबादिनो , गुरु आरो सोलोंसानि जोनोम जानानै समाजाव गुस्लायनायनि बिथिडाव गोबां गोहोम खोख्लैनो हादों । समजों लोगोसे आध्यात्मिक गियाननि जौगानानै सुबुंआ माबा नङा माबा मोनसे इशोरनि मुसुखा एबा सावगारि नेरसोन दानानै इशोरखौ फुजिनो हमो आरो धोरोम गुरुनि बुंनाय बाथ्रा बान फोरखौनो इशोर बुंनाय होननानै गनायनाय