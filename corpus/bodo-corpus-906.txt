दुखुनांथावै आरो हरखाबै एराइलाइनाय एबा बिदाइ लालाइनायनि गेजेरजों आरोबाव दुखुनांथावसिननि नुथाय सोरजिदों । आनारीआ जोबनायसिमबो आनारी थामहिनबा आलाइ - सिलाइ जासिनो । फावथाइगिरि लहारिनि ' आनारी ' फावथाइनि जाफुंसारनायाबो बेवनो । आनारीनि खुगाजों फावथाइगिरि लाहारिआ नैबे बुंथायजोंल ' बुंथिहोना फावथाइनि फैसालिखौ गोग्लैहोदों - आंखौबो लांफादो सुवामि । बे मुलुगाव जुलि जानोमोनाखिसै बै मुलुगाव सानैजों जुलि जाहैदोनि । सुवामी - सुवामी॥ ( बिखा सौवै सौवै गाबो ) । जोबनायाव बेखौनो बुंनो हायोदि मन'रन्जान लाहारीनि आबुं फावथाइ ' आनारी'आ बर'थुनलाइ मुलुगाव गांसे बेसेन गोसा समाजारि बर ' फावथाइ । बे फावथाइनि जोहै बिथांनि मुंआ अलंबार बाइदि जोंबाय थागोन आरो इयुन जोलैनो थुलुंगा होबाय थागोन होन्ना मिजिंथिनो हायो । 
बिमा ( दिन्थिगासे फावथाय ) बिमा दिन्थिगासे फावथाइखौ 13 - 10 - 90 खालाराव लिरनाय मन'रन्जन लाहारीनि दिन्थगासे फावथाइआ साब्रै - बिमा दाबास्रि , फिसाज्ला गारला , हाल ' आरो मल'नि आखु सोरजिनो बड'लेण्डनि थाखाय सोमावसारनाय समनि बर'फोरनि सायाव फुलिसनि जुलुम सोलिफुनाय थासारि दानानै बै समनि बर ' गामि फुलिस रेइद जानाय , रोजा रोजा बर ' सेंग्राफोर खाजानाय , गावथार जानाय , बमा बेरफ्रुनाय , फुलिस - मिलिथारिनि फायरिं जानाय , बमा बेरफ्रुनायाव सोरनिबा आथिं , आखाय गोमाजानायनि सावगारि एरखांदों । दाबास्रिआ सासे रान्दि । बिहा साथाम फिसाज्ला गारला , हाल , आरो मल मुंनि साथाम फिसाज्ला इं 1987 माइथायनिफ्राय जागाइजेन्ना आरो 1988 माइथायनि सोमावसारनायनि बाहागो लानानै इं 1988 माइथायाव न'निफ्राय ओंखारनाय जाथायखौ रायखांना बिमा दाबास्रिआ जिंगा सिबाय थायो । बिनि महर मोखाङा जब्रा खाइलं बाइदि जालांबाय । मोनसे समाव गारलाआ बमा होनो थांनायाव बमाआ अबथिरा बेरफ्रुनायाव आगसि आखाया गुग्रुबो आरो गुदिनिफ्राय आखाइखौ दानसना गारनाङो । बियो गावनि सोरलाब देहाखौ लाना बिमा दाबास्रिखौ गाबज्रिफैयो लांगोनानिफ्राय आइयै - आइयै होन्ना गावखौनो आजां गाजां जानाय बाइदि सान्नाय दाबास्रिआ गारलाखौनो सिनाइनो हायि जादोंमोन । बेसेबांबा गोबावनि उनावा लोगो मोनलाइनाय बिमा - फिसा गोबाख्रबलाइनायाव दाबास्रिआ आखाय थाइसेआ मा जाखो होन्ना सोङोब्ला गारलाआ बद'ल्याण्दनि थाखाय थाइसे गोमानांबाय आरो बेनि थाखाय जेबो जिंगा सिनो नाङा होन्ना बिमानि सिगाङाव बिसोरनि सोमावसारनायनि थांखिआ बद'ल्याण्ड आरो " माव एबा थै " एबा " Do or die " जेरैखि जाया आलादा हादरखौ मोनथारनांगौ होनना गोख्रोङै बुंथिबावो आखाय थाइसेजोंनो जाइ हाबा मावनांगौ गासैबो मावनो हागोन होन्ना रोखायै बिमानो फोरमायो । दान्दिसे उनाव गारलानि बिफं हाल आबो गावनि आथें गज'खौ लाना हाब्बोनाय समाव बिमा दाबास्रिआ आरोबाव गोबाख्रबना गाबो । फिसाज्ला हालआबो नाथाय बद'ल्याण्डनि थाखाय फुलिस फायरिंआव आथेंनि बेगें गुरुबनानै नोरजिया जानानै थानाया जेबो जिंगानि बाथ्रा गैया होन्ना गोख्रोङै बिमाखौ बुजाइनो नाजायो । गारला आरो हाल बिमा दाबास्रिखौ गोसो बायहोनो आरो लोरबां जानो नाङा होन्ना आरो फिसाफोरखौ थुलुंगा होनायनिसो सम होन्ना फोरमाइथियो । मोनसे समाव दजनसे सेंग्राफोरा दाबास्रिनि