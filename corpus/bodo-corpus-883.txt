1 . 0 बे लिरबिदांनि गेजेरजों आथिखालाव दोहोरोम एबा धोरोम खौ मिरु खालामनानै सोमजिनाय एबा धोरोमजों लोबबा गोनां मोननैसो बिथिंनि सायाव आंनि आबुं गावारि बानबुंथाय फोरमायनाय जादों । 1 . 1 . दोहोरोम एबा धोरोम : आथिखाल सोदोमस्रिनि मुगाया जादों : बिगियान आरो खारिथि ( information ) बिरोंदामिन ( technology ) नि मुगा । बिगियाननि नोजोराव धोरोमा मोनसे खामानियाव फैयै एबा आरजाथरै आयदा , अब्लाबो धोरोमनि सोमोन्दै दानथे बिदानथेया दिनैसिमबो सुबुंनि साननाय हनायाव गुबारै गोसारना दं आरो गोदान गोदान बिथिं सोरजिजाबोदों । समाजारि नोजोरनि फारसेनिफ्राय धोरोमा जोबोर ओंथिगोनां आरो गोख्रों जेंना मोनदांहोनो हाग्रा आयदा । थार बाथ्राखौ मखनो गोनांब्ला धोरोमजों लाबबा गोनां गासै दानथे बिदाथेनि आन्दोवाव दं दोहोरोम एबा धोरोमनि गुबै महरखौ मिथि रोङै । लेखा रोङै एबा रोंफ्रामनायल ' नङा , लेखा गोरों , मेलेमजिबि एबा गावखौनो दोहोरोमारि दैदेनगिरि होनग्रा सुबुंफोरखौ धोरोमनि सोमोन्दै गुबै सानथाम आरो बिजिरनायनि आंखाल नुनो मोनो । अदेबानि दोहोरोम सोदोबनि ओंथियाबो मोनसेल ' रोखा लानानै सोमजिनाय आसोर खान्थि , आफाद बायदिखौ , माब्लाबा मावनां हाबाखौ , माब्लाबा मोजां गुन एबा आखुथायखौ , फोरमायो । भगवत गीतायाव गोसो गोथारै गावनि हाबा मावफुंनायखौनो धोरोम होनना बुंदों । जों सावरायनाय धोरोमनि सेथि ओंथिखौ गुवारै बाहायनाय जायोब्लानो गासै ओंथिनि जथायाबो धोरोमानो । Galloway मुंनि सासे सानथौगिरिया धोरोमखौ Man's faith in a power beyond himself where by he seeks to satisfy emotional needs and gains stability of life , and which he empress in acts of worship and service होनना बुंदों । ( Philosophy of Religion , Galloway , G . P184 ) बेनिखायनो धोरोमा जादों सुबुंनिख्रुय जौगा थाखोनि मोनसे गोहोनि सायाव फोथायनाय , जायनि गेजेरजों बियो सिबिनाय आरो हाबा मावनायनि गेजेरजों गावनि गोसोजिल्दारि नांगौथिखौ सुफुंना जिवनि दिदोमथि लाबोनो हायो । सुबुङा गावनि आध्याम्तिक आरो गोसोजिल्दारि गोजोननि थाखाय धोरोम फालियो । नाथाय गोबां समावनो मिथिस्लाबैयाव धोरोमनि गुबै महरखौ मिथिया जासेनो बायजोयारि हाबा - हुखा , आसार - खान्थि , गौथुम आफादफोरखौल ' धोरोम होनना सानना लाना धोरोम सिबिनो थांनायाव मानसिया गावारि थाखोआव मोलोमारि आध्यात्मिक एबा गोसोन्थियारि महराव गोबां जेनाजों मोगा - मोगि जानाङो लोगोसेनो समाजावबो जेंना सोरजियो । आथिखालाव भारत बादि फैलाव धोरोमारि उदां हादराव सोमजिनाय धोरोमारि जेंनाफोर बे