गोदो सोदोमस्रिनि सोरां ( पहर ) मोनजेननाय , मिथिंगानि गोमोथाव महर आरो जाथायफोरनि गुमुर ( रहस्य ) फोरखौ सं दान्नानै सुबुंनि जिउ खांनायाव मिथिंगानिफ्राय नुजाथिनाय खैफोद आफोदनिफ्राय बारगनायनि राहा नागिरनानै मिथिंगानि गोहोफोरखौ सिबिबोदोंमोनब्लाबो बिनि उन मुगायाव मिथिंगा एबा नुथाय मुलुग ( जगत ) नि आन्दोआव थानाय गोथौ जाहोन एबा जीउमायारी ( आत्यातिक ) मुलुगआव हाबनानै सोरजिनि ( Creation ) गुमुरखौ मोन्दांनो नाजानायनि गेजेरजों , - नुवाथारि थाथायखौ जाय जेरै बादियै हमदांनानै मोन्दों बेनो बिनि सान्थौ । मोनसे सान्थौ ( दर्शन ) एबा फोथायनायखौ लानानै बे सान्थौनि मुङैनो मोनसे दोहोरोम सोमजियो । मोनसे सुबुं माहारिनि समाज , हारिमु आरो रांखान्थिआबो धोरोमजों नांजाबफायो । मोनसे समाजआ सोमजियो मोनसे धोरोमखौ मेरु खालामनानै । 
 सुबुंनि गेजेराव धोरोमनि गोहोआ गोमोथाव बिनि दौलेङा जाथि - खुरमा बिदा - फंबायनिख्रुइबो गोजोर सिन । मोदाय एबा मोदोयनि राफोदाय महरै सुबुं माहारिजों सिबिजानाय मुंदांखा सुबुंफ्राबो दोहोरोमनि गेजेरजोंनो जाखांबोनाय । बुहुमनि गासिबो थुनलाइआनो धोरोमनिफ्रायनो जोनोम जाबोदों । मोनसे माहारि आरो बेनि रावखौ लिरजेननाया , बै रावआरीनि सुबुंफोर फोथायनानै फुजिनाय मोदायनि मुं - बिनि गोहोखौ फोलायनाय आरज आरो बोसोनफोरखौ लिरनायनि गेजेरजोंनो थुनलाइआ जोनोम मोनबोदों । आथिखाल थुनलाइनि गोजौसिन थाखोआव जायगा मोननाय थुनलाइफ्राबो मोनसे धोरोम सान्थौनि सायावनो लिरना गांफा धोरोम बिजाब । सुबुं सोदोमस्रि जौगानाय लोगो - लोगो माखासे धोरोमनिफोरा सान्थौआबो जौगानायाव गोदोनि लिरनाय महर गैयि माखासे धोरोमानिफोरा साखाथिनि धोरोमजों गोरोबलांफादों आरो गुबुन माखासेफ्रा गोदो - गोदायनिफ्रायनो थाखायनायब्लाबो सान्थौ आरो आसार खान्थिया गुवार आरो गुबुन महर लाबोबाय । 
 बुहुमनि गुबुन - गुबुन धोरोमनि जारिमिनखौ नायोब्ला जोंनि बर' ( कसारी ) माहारिनि बाथौ धोरोमआ गोमोथाव आरो साननो गोनां । बिनि जोनोम मुगाया रोखा नङा , लिरनाय महरै जेबो गैयाब्लाबो बियो गोदोनिफ्रायनो खुगाजों खुगा मुगानि उनाव मुगा सोलिबोदों आरो आथिखालनि गोदान मुगायावबो गोदोनि बै धोरोम सान्थौ , आसार खान्थि आरो हारिमुखौनो गोबानानै दं । बर'फोरानो आसामनि थागिबिसिन सुबुं । बिसोर गोदोनि चाइना हादरनि मंगलियान फोलेरनि सुबुं हान्जानि धोरोम सिबिनाय , समाजखान्थि आरो हारिमुखौ खृष्ट गिबि नै रोजा बोसोर सिगांनिफ्रायनो चाइना हादराव राइजो खुंजेननाय सं (Shang ) फोलेरनिजों गोरोबनाय नुनो मोनो ।