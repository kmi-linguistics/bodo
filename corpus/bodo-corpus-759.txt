मख'नो गोनांदि जोंनि खुलुमग्रा हान्जानि बाथौ थानसालिआव जोंदि देरहासाद जानानै फैगोन बेखौ जोंनि बाथौ सिबियारि दैदेनगिरिनि खुगाजोंनो ओलोंगिखां होनानै बोराइ बाथौआ फोरमायहरखादोंमोन । बे खेबाव जों फाइनाल गेलेनायाव अरुणाचलनि रामकृष्ण मिसननि साधु फोरोंगिरिफोरा दिल्लीआव थांफानानै गसाइनाव गेलेग्राफोरजों आरज गाबफाहैदोंमोन , जाहाते फुटबल गेलेनायाव गावसिनि स्कुलआ देरहासात जानो हायो । जोंनि बाथौ हानजानि ओलोंगिखांनायनि गेजेरजों बोराइ बाथौनि थिनाहरनाय बादिनो जोबो दिल्लीआवबो देरहासाद जानायनि थाखाय आर'ज गाबबाय थाहैनाय जादोंमोन । ब्राइनो बोराइ बाथौनि दहाय लानानै फाइनल गेलेनायखालि अरुणाचलनि रामकृष्ण मिसन स्कुलखौ 2 - 0 गलाव फेजेन्नानै सुब्रत मुखार्जी फुटबल टुर्णामेन्ट कापनि थाखाय भारतनि सेम्पियन जानो हादोंमोन । बे देरहासाद जानायखौ गोसो मोदोमै बोराइ बाथौखौ फोथायनानै सिबिनायनि फिथाइनि नेर्सोन जानानै थालांबाय होन्नानै जों गोथौयै फोथायो । 
 मखनो गोनांदि , उननि बोसोराव जोंनि स्कुला थोंजोङैनो Quarter final आव गेलेनो खाबु मोन्दोंमोन । बेखायनो अां बे खेबावबो जोंनि बाथौ थानसालिआव फुटबल बादायलायनायाव भारतनि देरहासाद जानो हाबावनायनि थाखाय बोराइ बाथौनिआव बोर बिनानै आर'ज गाबहैदोंमोन , नाथाय जोनि हानजानि बाथौसिबियारि दैदेनगिरिनि खुगाजों बोराइ बाथौआ बुंबाय – – बे खेबाव नोंसोर देरहानाय नङा आरो अां नोंसोरनो बोर हरनाय नंलिया । मानो हरनो हाया होन्नानै अां सोंफिन्नायाव – " नोंसिनि स्कुलनि सासे गेलेग्रानि बिबान मोन्नाय ( Game in charge ) फोरोंगिरिया माखासे गेलेग्रा गथ'फोरखौ लानानै बेव खुलुमफैदोंमोन , जज्ञ होफै दोंमोन नाथाय थांफिन्नोसै समाव सिबियारि फिसाफोरनि गोसोआव दुखु होदों । बियो - " नोंसोर फुजिनायखायसो जों देरहाखो ना जोंनि गेलेग्राफ्रा मोजां गेलेनायखायसो देरहाखो , होन्नानै फोथायै गोसोजों बुंंलांदोमोन । सिबियारिफोरनि गोसो गोर्बोजों खुलुमनायानि सायाव आरो बोराइ बाथौनि बुंनाय बाथ्राफोरनि सायावबो फोथायनायानो गैयाब्ला देग्लाय गेले हैबावथोंसै देरहाबोयो ना जेनबोयो । " दुखु गोनां खौराङा बेनोमोनदि बे खेबाव जोंनि स्कुलआ थोंजोडैनो Quarter final गेलेनो मोन्दोंमोनब्लाबो बे गेलेनायाव हारियानानि मोनसे स्कुल हानजाजों 1 - 0 गलाव जेन्नानै दिल्ली नोगोरखौ नागारनानै फैफिन्नांदोंमोन । 
 नैथि बिदिन्थि : जोंनि बाथौ सिबियारि हानजाया समय समय गुबुन आलो गोजोन जायगाफ्राव थानानै हारि - हादोदनि गाहामनि थाखाय जैगोनि गेजेरजों बोराइ बाथौनाव आर'ज गाबहैयो । बिदिनो बर ' हादोद सोर्जिनायनि सोमावसारनाय आरो बेनि सिगां समफ्रावबो हाजो - हाला थांनानै जैगो हैदों आरो आफा - बोराइ बाथौनाव आर'ज गाबदों । बिदिनो खेबसे नौनोगोर सिख्नाझारनि हाजोआव जों हिन्जाव - हौवा सा - गु जों हरसे थानानै जैगोजों अखानाइहोदोंमोन । बबेखानि हाग्रानि मैदेद आरो बायदि जिब जुनादनिफ्राय गिनांगौ जेबो जायाखैमोन । जैगोनि गेजेरजों जोंनो बोराइ बाथौआ फोरमायनाय बाथ्राफोरजों फैगो समफ्राव बर'फोरनि हादोदनि थाखाय सोमावसारनायाव माबादि दांगा हांगामा जागोन आरो उनाव बर ' हारिनिनो जै जागोन बेखौ जों मिथिनो हादोंमोन । अखानायै जैगो होस्रांनानै फैनोसै समाव सासे सिबियारिनि खुगाजों बोराइ बाथौआ बुंबाय - - साबायखर फिसाफोर हारि हादोदनि थाखाय नोंसोर बिदिनो आर'ज गाब्बाय था , देरहासारगोन जेन्नाय नङा । नोंसोर थांदो मोजाङै नख'रफ्राव सौहैगोन ; नाथाय लामायाव नोंसोरनो मोन्नैसो माया दिन्थिनाय जागोन , नोंसोर बेफोरखौ दागि , गिनो मोन्नाय नङा । 
 जों आफा बोराइ बाथौनि दहाय लानानै हाग्रा सिं - सिं मैदेद आरो बायदि जुनादफोरनि हानथिग्रा लामा सेरजों फैगासिनो दं , एसे गोजानाव गिदिद बिफां फांसेया गुबुनानै जोंनि लामाखौ बेंथेनानै थाबाय , बुंनानै दोननाया गाबामदि बे समाव बारहुंखाबो बाराखैमोन ।