नुवा । बेनि गेजेरजोंनो बुंग्राया गावनि आखुखौ फोरमायलांबाय थायो । बोखायनो खायफा संबिजिरगिरिफोरा बुङो - बेयो जादों नुनो मोनै , मिथिस्लाबहायै बुंग्रानि गेजेरजों गावनि रोंमोनथाइ , सानबोलावरिफोरखौ फोरमायलांनाय । बे आदबाव सासे आखलखौ फावथाइगिरि हालोदाव दोन्नानै बिनि बै समनि गोसोनि सान्नाय हनाय आरो मोन्दांनायफोरखौ फोरमाय । बिदिब्ला जों गोजौआव सावरायबोनायनिफ्राय बुंनो हायोदि Dramatic Monologue आ सिङारि हाबानि फावथाइ नङा , बेयो बुहुमनां फावथाइसो । बेहाय बायजोआरि जुजिलायनाय गैया , नाथाय सिङारि जुजिलायनायसो Internal Conflict सो दं । मखनो गोनांदि Dramatic Monologue खन्थाइखौ गिबिग्री इंराजी खन्थाइगिरि रबार्त ब्राउनिंआ सुजुग्रोदोंमोन । बिथांखौनो बे रोखोमनि खन्थाइनि राजा होन्नानै बुंदों । बिथांनि My Last Duchess , The Bishop orders his Toms at St . Pradex's , Bisop Blougram Apology बायदियासो गाहाय । तेनिसननि St . Simen Stylite याबो बेबादि रोखोमनि खन्थाइ असमिया थुनलाइआव देबकान्त बुरुवानि ' सागर देसिस' , लाचित बरफुकुनआबो बे रोखोमनि खन्थाइ । बर ' थुनलाइयाव बिथां सुरुथ नार्जारीयानो गिबि द्रामातिक मन'लग खन्थाइनि खोथियाखौ फोग्रोदों । बिथांनि जीउ सैनाय , गुरुनि मोनसे प्रबसन अनजालु प्रबसन , आंनि थैनाय सैनाय , खन्थाइफोरा द्रामातिक मन'लग खन्थाइ । मखनो गोनांदि बिथाङा दासान्दि आंनि थैनाय सैनाय मुंनि गांसे आबुं खन्थाइ बिजाब दिहुनखांबाय । बे बिजाबनि दोंनैसो खन्थाइफोराव द्रामातिक मन'लगनि सानस्रि , बेरखांनाय नुनो मोनो । सरासनस्रायैनो जीउ सैनाय , आंनि थैनाय सैनाय , खन्थाइ दोंनैयाव बांसिन द्रामातिक मन' लगनि सान्स्रि बेरखांनायखौ नुनो मोनो । बर ' थुनलाइनि खन्थाइ बिखायाव खायफा खन्थाइगिरिफोरनि खन्थाइयाव द्रामातिक मन'लग एफा एनै नुनो मोनोब्लाबो आंनि नोजोराव बिथां सुरुथ नार्जारिनि अनगायै रावनिबो खन्थाइआव आबुङै द्रामातिक मन'लग सानस्रि थानाय नुनो मोनाखै । बेखायनो बिथां नार्जारिनि दोनैसो द्रामातिक मन'लग खन्थाइनि सायाव गाहायाव सावरायनो लानाय जाबाय । जीउ सैनाय खन्थाइयाबो दोंसे द्रामातिक मन'लग खन्थाइ । बिथां नार्जारीया बे खन्थायखौ मुदांखा महरगिरि सभा ब्रह्मखौ लानानै लिरनाय होन्नानै बुंदों । बे खन्थाइनि गुबै बाथ्राखौ मिथिग्रोना लानो सानबाय । मखनो गोनांदि जीउ सैनाय खन्थाइनि सोमोन्दै बिथां गेदेमा बिजिरगिरि मदाराम बसुमतारिया एरैबादि बुंदों - सुरुथ नार्जारिया जीउ सैनाय खन्थाइया मुलुगारि जीउ आरो इसोरारि जीउ Worldly Life and Spiritual life खौ फाराग खालामनानै लिरनाय दोंसे खन्थाइ । मुलुगारि मुवा एबा जीउहा दान्दिजोर Ephemeral आखुथाय थानायनि उल्थायै इसोरारि जीउहा अराय जोर Permanency दं होनजायो । थगायनाय फोलानायफोरा गिबिसिन अरजाबनाय बोजबनायफोरा उनावनो आखुथायफोर । ( फोरोंलाइ द्र . 39 ) थारैनो बे खन्थाइनि गेजेरजों मुलुगारि आरो इसोरारि जीउनि बाथ्राया बेरखांदों । इसीरारि जीउखौ मुसुखायारि थामहिनबा खन्थाइगिरिया दंफांनिफ्राय दाननानै दिहुननाय सासे लायमोन सिख्लानि मुखाजों फोरमायनो नाजादों । खन्थाइगिरिनि मथैब्ला दंफांनि मुसुखा अनजालिनि गोसो बादियै बे बुहुमाव साबसिन हामसिन अराइ सैथो , फोथायजाथाव गैया । बियो रावखौबो