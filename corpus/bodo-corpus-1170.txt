उनाव नुजाफिनो । दै गेजेराव बिसोर मिनिग्लाबनाया रिंखांफैयो । ] [ फैसालिगोग्लैयो ] ( नुगाथाम ) [ भुटान राजा देबधर्मनि राजउलाफाद । मोनाबिलि सम । राजा देबधर्म , गोरा गाहाइ , सान्थ्रि सेसौ खाम्फाया गाव - गावनि मासिआव जिरायना दं । राजानि खाथिसिनाव आगसिथिं गोरा गाहाय , बिनि खाथियाव सान्थ्रि गाहाइ सेंसौ खाम्फा । राजा देबधर्मनि आग्दाफासें गंसे मासि दं । सिंनिफ्राइ फेंफा , दल दामनायनि देंखौ रिंखांफैयो । गोब्राबनिफ्राय गोब्राब जाना लासैनो गोमालांफिनो । दान्दिसे उनाव जाउलियाखौ सानै सान्थ्रि या बरायना लाना फैयो आरो राजानि खाथियाव गसंना थायो । राजा देबधर्मआ बइखौबो थांखिना बुङो ] देबधर्म : खोनासं गोरा गाहाइ , सान्थ्रि गाहाय सेंसौ खाम्फा , जोहोलाव जाउलिया आरो सान्थ्रिफोर । दिनै बे गोथार पुर्निमा अखाफोर दानसोरांनि मोनाबिलि समाव गाजा गोमजायै बरायना जोहोलाव जाउलियाखौ अांनि आग्दा आखान्थि खालामनाय जाबाय । [ गोरा गाहाय आरो सान्थ्रि लोगोफोरा आखाइ ख'बो ] बे बिबानखौ मानो जोहोलाव जाउलियानो होनाय जाखो , आं फंनैसो बुंनो सान्दों । जोहोलाव जाउलियाआ भुटान राजफोलेराव फैनायनिफ्राइ दिनैसिम माखासे गोमोथाव आरो सोमोनांथाव हाबा मावना दिन्थिदों । बेफोरखौ गावनि मेगनजोंनो नुनानै अां जोहोलावखौ राजफोलेरआव लाबोना लाफैदों । सानसेखालिनि बाथ्रा । अां राइजोनि सिमा नायगिदिंनो थांनाय समाव हाजोनि नरें खमला बागानाव माखासे गथ'फोर नुवासै । सासे सग्ल - बग्ल गथ'आ लोगोफोरखौ गोमोहोना नारें खमला फिथायखौ फिस्रिदों आरो गावहा हाजोनिफ्राइ दुद्रुना नाम दानियाव गोग्लैनायनि सिगां हाजोनिफ्राइ खारख्लायना लामा स'से - आवनो हमथादों । अां खाथियाव थांना उदिस खालामना मिथिबाय गथ'आ खांजानाय सासे मावरियासो ।