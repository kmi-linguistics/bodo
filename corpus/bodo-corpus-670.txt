हरनाय फान्दजों लुफुंनाय न ' बेखेवनाय एबा गायस'न हैनाय हाबानि अनगायै फरायसालिनि थासारि दाफामनाय आरो सोलोंथाइनि गोनांथिनि सायाव आलादायै जोथोन लानायखौ नुनो मोना । अदेबानि फरायसालियाव फोरोंगिरि थिस'न्नाय एबा सामलाइग्रा कमिटियाव गाव गावनि राजखान्थि गोहो बाहायनायखौसो नुनो मोनो । 
 बर ' बिजोंनि सोलोंथाइखौ साबखांहोनो आरो गुनगोनां खालामनोब्ला सरकारि अनसुथाइ एबा जोथोन लानायखौ गारनानै सान्नाया गोब्राब । बर ' बिजों सोलोंथाइनि फार्से असमनि सरकारि बिफानारिफोरनि नायसननाय थासारियाव बर ' बिजों सोलोंथाइनि गुनखौ जौगासार होनाया गोब्राब होन्नानै अां सानो । बेनिखायनो आथिखालाव बर'फ्रा BTAD - नि गेजेरजों गावखौ जौगासारहोनायनि थिलेब लेब खाबुनि गेजेरजोंनो बर ' बिजों सोलोंथाइ जौगासार होनायनि गोख्रों हाबाफारि लायोब्लासो थार ओंथियाव बर ' बिजोंनि जेंनाखौ सुस्रांनो हागोन होन्नानै आं सानो । बेनि थाखाय बिटिसि सामलायगिरिया थाबैनो गोख्रों हाबाफारि लानायनि गोनांथि दंथारसै । 
 जोबनायाव बर ' बिजों सोलोंथाइनि जेंना आरो आबहावाखौ सुस्रांनानै बर'राव - थुनलाइखौ जौगासारहोनानै बर'खौ गेरेमसा माहारि दानांगौब्ला आथिखाल थासारियाव जायफोर बर ' मेगन गुनुफ्रा बर ' राव - थुनलाइ जौगानायनि हाबा मावदों आरो पलिसि , राहा सान्दों बिथांमोनहा बे राहा सान्नायखौ गाव गावनि गथ' - गथाय एबा नख'रावबो बाहायनो हायोब्लासो इयुनाव बर ' बिजोंनि थांनानै थानाय बाथ्राया रोखा जागोन होन्नानै अां सानो । नङाब्ला मोन्दा जानाय औवाया थांनानै थायोब्ला आबुं औवा जानो हायैबादि बर ' बिजोंजों सोलोंथाइ लानानै जौगासारनायावबो बर'राव थुनलाइआ जेरैबादि गोख्रैयै जौगासारनांगौ बेबादि जौगासारनो हानाया गोब्राब जागोन ।