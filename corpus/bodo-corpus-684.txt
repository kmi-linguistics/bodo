थांनाय 19 , 20 आरो 21 जानुवारि 2007 खालारखालि सानथामनि हाबाफारिजों बर ' थुनलाइ आफादनि 46 थि मायथाइयारि जथुम्माया श'णितपुर जिलानि ढेकियाजुलियाव गाजा - गोमजायै जानानै थाङो । बे जथुम्मानि उनाव बर ' थुनलाइ आफादनि दाबी आरो माखासे मावख'वारि खामानिफोरखौ मावफुंनो थाखाय नाजाथाबनाय जायो । 
 गुवाहाटी दुरदर्शन केन्द्रआव बर ' आयदा थिसनननायः - 
 गुवाहाटी दुरदर्शन केन्द्रआव बर ' आयदा थिसननाय दाबीखौ भारत सरकारनि बिफानारि मन्थ्रि मुस्रि प्रियरन्जन दासमुन्सि बिथाङा थांनाय जुलाइ 2006 मायथाइयावनो मावफुंनायनि रादाय होदोंमोनब्लाबो बेनि सायाव गुवाहाटी दुरदर्शन केन्द्रनि बिफानारि बिबानगिरिफोरा जेबो राहा लायिनि थाखाय बर ' थुनलाइ आफादआ गावनि सोंखारिनायखौ दिन्थिनो आरो भारत सरकारखौ नारसिननो थाखाय थांनाय 27 फेब्रुवारि , 2007 खालारखालि गुवाहाटी दुरदर्शन केन्द्रनि लांगोनायाव ' धर्णा ' हाबाफारि लानाय जायो आरो गांसे गोसोखां बिलाइ गथायनाय जायो । बे धर्णा हाबाफारिआव दुलाराय बर ' फरायसा आफादखौ लाफानानै गासैबो बर ' थुनलाइ आफादनि लोब्बा आफादफोराबो मदद होफायो । बे धर्णा हाबाफारिनि समाव गुवाहाटी दुरदर्शन केन्द्रनि लेङाइ गाहाइ सामब्लायगिरि DDG ( NER - II ) मुस्रि एस . टि . साइल ' आरो दुरदर्शन केन्द्र , गुवाहाटीनि साहा - सानजा ओन्सोलारि लेङाइ गाहाइ सामब्लायगिरि DDG ( NER - I ) बिथां मिस भि . सेख'से बिथां मोनआ धर्णा थिलिसिम फैनानै बर ' थुनलाइ आफादनि दाबी बिलाइखौ आजावफैयो आरो बर ' थुनलाइ आफादनि मिरु बिबानगिरिफोरजों सावरायो । सावरायनाय समाव बिथांमोनआ थाबैनो गुवाहाटी दुरदर्शन केन्द्रआव बर ' आयदा बेखेवनायनि थाखाय नांगौ रोखोम बिथांखि भारत सरकारनिसिम दैथाय हरनो थाखाय खोथा होयो । नाथाय बेनि उनावबो जेबो जाफुंयिनि थाखाय थांनाय 16 जुलाइ , 2007 खालारखालि गोदान दिल्लीनि शास्त्री भबनाव बर ' थुनलाइ आफादनिफ्राय साब्रै थान्दै थांनानै मिरु मन्थि मुस्रि प्रियरन्जन दासमुन्सिजों सावरायनो नाजानाय जादोंमोन । नाथाय बिथां मन्थ्रिआ भारतनि हादरगिरि बिसायख'थिनि खामानिआव मुखुब थानो गोनां जानायाव गाव सावरायनो सम होनो हायिनि थाखाय गावनि प्राइभेट सेक्रेटारि ( P . S . ) जों सावरायनो बिबान होयो । बर ' थुनलाइ आफादनि थान्दै हानजाया गांसे गोसोखां बिलाइ गथायो आरो मन्थ्रि बिथांनि प्राइभेट सेक्रेटारिजों सावरायो । सावरायनाय समाव प्राइभेट सेक्रेटारि बिथांआ फोरमायो दि , गुवाहाटी दुरदर्शन केन्द्रआव बर ' आयदा थिस'ननायनि थाखाय मन्थ्रि बिथाङा बिफानारि गोजौ बिबानगिरिनो बिथोन होबाय आरो थाबैनो बर ' आयदा फोसावनाय जासिगोन । बे सावरायनायाव बाहागो लादोंमोन बर ' थुनलाइ आफादनि नेहाथारि मुस्रि कमलाकान्त मोसाहारि , बाथौफुरि कमप्लेक्सनि मासिगिरि मुस्रि हरेन्द्र कुमार मोसाहारि , गुवाहाटी जिला बर ' थुनलाइ आफादनि लेङाइ आफादगिरि मुस्रि ल'हित चन्द्र ब्रह्म आरो नेहाथारि मुस्रि हरिमल दैमारिआ । 
 नाथाय बेनि उनावबो जेबो जाफुंयियाव फिन थांनाय 20 आगस्ट , 2007 खालारखालि गोदान दिल्लीनि माण्डी हाउसआव थांनानै दुरदर्शननि Senior Director Programme मुस्रि एम . के . राइना रत्नाकर बिथांखौ लोगो हमना गुवाहाटी दुरदर्शन केन्द्रआव बर ' आयदा फोसावनायनि सायाव सावरायनाय जायो । सावरायनाय समाव मुस्रि राइना रत्नाकर बिथाङा फोरमायो दि , थांनाय 17 जुलाइ , 2007 खालारखालि मानिनां मन्श्रि बिथांनि बिथोन मोननाय लोगो लोगोनो 18 जुलाइ , 2007