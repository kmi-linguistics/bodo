गोबांथार सुबुंफोरनि थाखाय , आंनि गोजौनि सोंथिया मोनसे नेहातथार सोंथि । बेनि गोरलैथार फिन्नायानो जादों - 'बाथौ' । 
 बाथौ सिबियारी बर'फोरा नैजि जौथायनि दाइनजि माइथायहा ( 1980 ) लागैसिम हिन्दु धोरोमफोरजों मुगैजानाय , जानो थानो होजालायै , नेहात मोनसे जाति होन्नानै नेवसिजानायनि बाथ्राखौ जों खोनाबोदों । बेनि सिगांफोराव बर'नि बाथौ धोरोमखौ Animist होन्नानैबो नेवसिदोंमोन आरो मुगैनो हमदोंमोन । बे मुगैनाय आरो नेवसिनायनि सायाव रामदास बसुमतारी बिथाङा बाथौ धोरोमनि सानथौखौ ( Philosophy ) बेखेवनानै जुफिहोदों बे " बाथौ " सोदोबाव इसोरनि मोनबा गुदि गोहो जेरै - बार , हा , दै , अर आरो अखोरां आ हाबनानै दङ । आरो बाथौ धोरोमखौ Animist होन्नानै नेवसिनायनिफ्राय मोखां सुस्राहोनो हाबोदों । 
 धोरोम बिजाब गैजायै आरो धोरोमा फोसावग्रा धोरोमगुरुफोर गैजायै बाथौ धोरोम लेलाइ लेलाइनो दं बर'फोरनि गेजेराव सिथाबनानै थाबोदों । जायफोर बर'फोरा बाथौ धोरोमखौ गावनि नखरनि आरो हारिनि धोरोम होन्नानै सिबिबोदों , मानिबोदों - बिथांमोनहा गोर्बोंजों मानिनाय आरो सिबिनाय लानानैनो सिबिबोबाय थाबोदों । बेनिफ्राय जों मिथिनो हायो जे बर'फोरा बेसेबांबा धोरोम सिबिसुला आरो धोरोम गरा । बेजोंनो माहारिनि मोनसे सावगारिया नुजाबोफायो । बेनो जादों बर'फोरा धोरोम सिबिसुलाखाय गुरै आरो गुबुनखौ निमाहा होनो हाग्रा आरो गुबुनफोरजों गोरोबफानानै थानो हासोगारो । गुबुननि दायखौ खुदै मननानै निमाहा होनो हानाय बर'फोरा माब्लाबा माब्लाबा गुबुननि गोरोन्थिफोरखौ गावसोरनि सायावसो रुजुन्नानै लानायबो नुबोदों । 
 बाथौ धोरोमनि माखासे लोरबांथिनि थाखायनो जा एबा गुबुन एबा शंकरी धोरोमनि धोरोम बिजाब , धोरोम फोसावगिरि एबा गुबुनजों मुगै जानाय एबा नेवसि जानायनिफ्राय बारगनो थाखायनो जा गोबां बरफोरा खृष्टान धोरोम नाजावनानै लायो । गुबुन माखासे बर'फोरा शंकरी धोरोमखौ नाजावनानै अांगो धोरोमखौ एंगारनायजों लोगोसे राव हारिमु नागारनानै ' हिन्दु ' जानो नाजाहैयो । 
 बेनि उनाव 1905 इं माइथायनि उनावनिफ्राय गुरुदेव कालिचरणआ ब्रह्मनि फोसावनायजों बर'फोरनि गेजेराव 'ब्रह्म ' धोरोम हाबफैयो । हिन्दु धोरोमनि धोरोमगुरु परमहंसनिफ्राय दिक्षा लानानै फोसावफैनायब्लाबो गोबां बर'फोरानो ' ब्रह्म ' धोरोमखौ बर'फोरनिनो असे धोरोम होन्नानै गनायनो हमो । बिब्दियैनो ब्रह्म धोरोम बर'फोरनि गेजेराव गोसारनो हमो । 
 बेनि सिगां बर'फोरनि राजखान्थियारि जारिमिनखौ एसे बोलानानै नायोब्ला नुनो मोनगोन जे बर'फोरनि