देवबाराव बन्द ' सान । खृष्टानफोरनि थाखाय जिरायनाय सान । ईसोरखौ सिबिनाय सान । आलासि उलासिबो फैनायनि सम । ओंखायनो देवबारनि खानाया एसे आलादा जानायखौ खृष्टानफोरा बयबो लुबैयो । 
 आंबो बेखौनो लुगैदों । ओंखायनो ना नङाब्ला बेदर फवासे लाबोनो सानफ्लांदों । सिफियाव फैसा गैयाब्लाबो । बिबायारि न'खराबो बैसागुयाव माइब्रानि बिदैखौ गरथसेब्लाबो लुगैनाय बादि । 
 आंथ ' बिबायारिबो नङा । सासे गाहाइ फोरोंगिरि । सोरकारि गोजौ फरायसालिनि । दान बान्थायाबो बाङाइल ' नङा । बेराफारसे थेफ्ला बिमायाबो अंगनबाङिनि माष्टारनि । बिबो नै हाजारसो दान बान्था मोनो । अब्ला देवबाराव आोंखाम गोजायै बोरै समायलाइखो ? 
 बाथ्राया जाबाय दाननि जोबथा सप्ताह बेयो । आसिन दाननि जोबनायथिं जेरै अखा हाया बिदिनो दाननि जोबनायथिं आखायाव फैसायाबो थाहैया । दान बान्थाखौ मोन्नाय लोगो लोगो दखाननि बाखि जाखानायखौ मारि जोबनो गोनां जायोो । सान्नैसो आखायाव फैसा थाब्लाबो गथ'फोरनि खेलें खेसेंखौ सहायनो हायै एफा एफा रान्नानै होनाय जायो । 
 बेबादिनो उनाव आखाया खालि जाफैयो । दाननि जोबनाय सान्नैसोआवनो फैसा गैया होन्नायाव थेफ्ला बिमाखौ एसेबो गाज्रि मोन्नो हायाखै । ना गैयै फुख्रियाव बोरसि बोन्नानै बोरसि गोजा बोखांफिन्नागौब्लाबो जेरै गाज्रि मोनथावआ ।