जावलिया देवानखौ फेजेनानै थेंफाख्रिनिफ्राय बिरगोस्रि बिमुं मोनलायनाया जारिमिनारि थार सावगारिनि जोहोलावजोनि आखु महरै फसंजादों । जोहोलावजोनि आखु महरै फसंदोंब्लाबो सम सम बिरगोस्रिनि आखुआव लोरबांथिनि सायाखौबो मोन्दों । नाथाय सल'मागिरिया माब्लाबाबो बिरगोस्रिखौ लोरबांयै थानो होवाखै । गाम्बारिबादि सहायसुलि आरो हेफाजाबगिरि आखुखौ दानानै सल'मागिरिया बिरगोस्रिनिखौ सांग्रांयैनो फसंलांदों । दिदोम आखु महरै दिन्थिदों । जारिमिनारि आखु महरै गंगार हादरनि थामथि द्रुकदेसि देसि चकि , गियाल्टसेन , अमृत नारायन , इन्द्र नारायन थामजिस्निथि द्रुकदेसि दरजि नरबु , डेभित स्कत ( 1827 ) , पुरण्डर सिंह , अमृत नारायन गदाय बिसि अपेस्वरि रानि , मेजर जेनकिन ( 1857 ) , बैजिथामथि द्रुक देसि फुन्थस्व नामगियाल , बैजिबैथि द्रुक देसि जिमपन सेवां सिथुब ( 1863 ) , बैजिबाथि द्रुक देसि गांग्रिलाम खागयुद वांसुक आरो बायदि बायदिफोरानो मख'जाथाव । 
 माममि रयशम गस्वामि बिथाङाबो गावनि जारिमिनारि सल'मा सोरजिनि आदबखौ लानानै सल'मानि बिथाखो दावगाहोलांदों । सल'मागिरिया गावनि मोनथाय बादियै सल'माखौ फरायथाव खालामनो थाखाय गावनि रोंगौथिजों लोगोसे सांग्रांथिनि निजरा बोहैहोनानै सल'खौ साजायदों । बिथांङा जाथाय फारिनि अनगायै गाहाय आखुनि सांग्रांथिनि निज्राजोंसो सल'माखौ दावगा लांहोदों । जायनि जाहोनाव जाखांनाय जाथाय आरो फोरमायथियासो सल'मायाव बांसिन जायगा मोनदों । हार्दि साहाबनि फोरों लांनाय , बिथोन होलांनाय , बिमाय मुसाहारिनि बुंलांनाय बाथ्राफोरनि गोसो खांथियानो सल'आव गुवार जायगा आवग्रिनानै लादों । बिबौ त्रिभुबन बाहादुरनि फोरोंनाय आरो दैदेननाया थेंफाख्रिनि तहसिलदार क्रक खालामनाय हाजासे मदद होबोनाय बाथ्राया मख'जाथाव आखुथायनि मावथाय