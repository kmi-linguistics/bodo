सम जाबाय । सान हाबसि हाबसि मोनाबिलि समाव दाउमा - दाउसाफोराबो हान्जा लायै लायै जुलि लायै लायै गाव गावनि बाहा फार्से गिदिं फिनबाय । जोंबो थांदिनि । आसिसुखि : थौ आदा । जावजें : दिनैनि बे मोनाबिलि समाव बे बिबारबारिआव नोंखौ लोगो मोन्ना अांनि गोसोआ थारैनो गोजोन्दों । फंसे बाथ्रा नों गोसोआव ला । आसिसुखि : मा बाथ्रा आदा ? जावजें : नों जेरै आंखौ सेंसौ खाम्फानि फार्से सांग्रां जानो थिन्दों , बिब्दिनो नोंबो बिनि फार्से सांग्रां जा । आसिसुखि : मानो आदा ? जावजें : मानोना बियो आंखौ गाज्रि मेगनै नायोब्ला , आंखौ बियो हिेंसा खालामोब्ला , आंखौ बियो खैफोराव खोख्लैनो नागिरोब्ला नोंनि फार्से बोथ ' बिहा खेंख्रा नोजोर थानो हागौ । नोंखौ खैसार साना फोनांनो हागौ । आसिसुखि : आं बे फार्से सांग्रां आदा । बियो आंखौ गुबुन नोजोरै नायनाय , गोसो थोफ्लानायं गासैबो आं मिथिगौ । बिब्दि होन्ना अां बिखौ लाय होया । जावजें : लाय होब्ला लाफा खायो । नङा होमबा आसि ? [ सानैबो मिनियो ] थुदो थांदिनि । आं लामाआव बुंसिगोन जोंनि गोथार जुलिआ माब्ला जागोन । आसिसुखि : नंगौ ? थुदो बिदिब्ला । [ सानैबो लामा फार्से थाबायलाङो ] [ फैसाली गोग्लैयो ] खौरां गाब्रै [ नुगासे ] [ हायेन राइजोनि बावथिगामिनि बेमाफारियानि न' । न'फोरा टिंनि रोहो रोहो । बारिनि साहा फार्से गइ , खान्थाल , थाइजौ , लिसु , थाइलिर , नारिखल