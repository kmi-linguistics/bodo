साहाबखौ सोमोनांहोनायमोन । बिबौ त्रिभुबन बाहादुरनिफ्रायनो ब्रिटिनि फोरनि गोबां बाथ्राफोरखौ मोनथिखानायलाय गासैखौबो सानै हयै फिनग्रामोन । गोबां रोंगौथि गोनां बोराय बैसोनि सुबुंफोरा ब्रिटेनिफोरनि खुंथायनि बाथ्राखौ फोरमायनो नागिरोब्ला सोमो नाङालासैनो गोसोहोना खोनासंग्रामोन थेंफाख्रिया । लामा सामायाव गोबाव जाबोयोब्ला , माबाफोर खैफोदजागोनखौ मोनथियोब्ला हालामनि सुबुंफोरा अननानै थेंफाख्रिनो खौरांखो होग्रामोन । बिब्दिनो सानसेखालि कम्पानीनि फाइखिमावफेरनाय सासे बोराया बुंदोंमोन - - - 'खोनासं थेंफाख्रि । गोबां बाथ्रा साननो नांगोन । जोंनि सासे राजाहाबो मुसाहारिनि बादि साननाय दंमोन । कम्पानीनि ब्रिटेनिफोरखौ होखारनो नाजादोंमोन । . . . कम्पानीआ मिथिनायसै फोरजाखौ मोजां मोनग्रा बलित नारायणआ जादोंमोन कम्पानीनि गाहाय सुथुर । ' बोराइनि बाथ्राजों बिमाय मुसाहारिनि बाथ्रायाव गोरोबनाय दङ बिखायनो बिमाय मुसाहारिनि बुंनाय बाथ्राखौ गोसोखांदोंमोन - ' थेंफाख्रि , मुगाया सोलायबोबाय , नों गावनि बिखायाव थुंग्रि दोननो नांगोन । नों दासिमबो गोबां बाथ्रा मिथियाखै । नोंखौ ब्रिटेनिफोरा आखाइ खालामनानै लादों ! नों दाबो मिथिमोनाखै ! थेंफाख्रि , नों दासिमबो मिथिमोनाखै । नों सान ! गाहामै साननानै नाय थार बाथ्राया सान बायदि गोजों जाना फैगोन । ' थारैनो बिमाय मसाहारिनि गासै बाथ्राफोरखौ बुजिमोनदोंब्लाबो नाथाय बियो गावनि सोलेरारि दावहायाव देरहानो हायाखैमोन । बिनि बिब्दि साननायनि लामायावनो हबरखाब मानसि फोरनि दावराव दावसिखौ खोनानानै गोख्रैयै न'फारसे दावगालांनानै नुहैमारदोंमोन गावनि बिमाय मसाहारिखौ सोरबा गावथारबाय । थेंफाख्रिया बिमायनि गोथै सह'खौ नुनानै दुखुजों गोसोवा बायग्लेमदोंमोन । बिमायादि नामदानियाव मैदेर फालोखौ होखां हरनायाव गावहरनाय ब्रिटेनि फाइखिनि गुलिया नांनानै थैदों बेबाथ्राखौ नाथाय थेंफाख्रिया मानिनानै लानो हाया खैमोन । बिब्दिनो