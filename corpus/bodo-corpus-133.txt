थि रोखोमै होजोबनो हायाखै । जेरै - 1938 इं माइथायाव नुजानाय इंराजी खन्थाइगिरि W . H . Audenनि खन्थाइ बिजाब ' 12 Songs ' नि मोनसे खन्थाइयाव खन्थाइगिरिया गोसो थोनाय ( Love ) खौ गोनो गोथोयै मा बेसाद होन्नानै मोनथिनो लुबैनानै खन्थाइनि सारिफोराव खनले खनले ' O tell me the truth about love ' जों गावखौनो सोंनानै गावनो बे नि फिन्नायफोरखौ मोनसे थि आरजाथाव महरै होनायाव फेलें जानांदों । बिब्दिनो Elizabethan मुगानि खन्थाइगिरि Sir Walter Ralegh आबो गावनि " Now tell me what is love ' खन्थाइजों गोसो थोनायनि फिन्नायखौ होनायाव सन्देह ' थालांनायखौनो नुनो मोनो । अब्लाबो गोसो थोलायनायनि जारिमिनफोरखौ बोदलाना नायनानै आरो बेनि सायाव नोजोरथि ( Philosophical ) आरो गोसो बिगियान ( Psychological ) बाहायनानै लोगोसेये बुहुमाव मानसिफोरनि गेजेराव गोसो थोलायनायनि मुंआव जाबोनाय गोरोबनाय जाथाइफोरखौ बिजिरनानै गोसो थोनायनि माखासे जाथावथाव आखुथायफोरखौ मोन्नो हायो । 
 लिरगिरि एबा खन्थाइगिरिफोरनि गोसो थोनायनि सायाव लिरनाय एबा सुजुनायनि सान्थौफोरखौ नायनानैबो गोसोथोनायनि माखासे आखुथाइफोरखौ बुंनो हायो । मानोना थुनलाइआ समाजनि उन - उन खारो । समाजनि सुबुं हारिनि आखल - आखुखौनो लिरगिरिफोरा थुनलाइयाव जायगा आरो महर होयो । 