आरो गावनि बिमा रावखौ देहा - मोदोम जिउजों मोजां मोनग्रा सानसुमै बिथांमोनहा दिखंखोलायाव बिमा राव रैखाथिनि बागै हावराघाट बर ' सन्मिलनी मुंनि मोनसे आफाद 1912 मायथाइ ( बांला 1319 ) याव दायो । बे आफादखौ दादोंमोन बर ' हारिजों सिबिजाबाय थाथाव दिखंखोलारिनिनो कमला कान्त कसारी , गंगाचरन पाटगिरि , माधराम कसारी , नरपति बसुमतारी , अनिराम बर' , बगाराम सरकार , हरिचन्द्र कसारी , प्रसन्न कमार खाखलारी आरो शिवचरन कसारी बिथांमोना । आफादखौ दानानै बिथांमोना स्रि थायालासिनो जथुमा खुंबाय थायो । बिथांमोननि लिरना गालांनाय फोरमाय - बिदांनिफ्राइ मिथिनो हायो दि , आफादनि गा - थामथि जथुमाखौ 1913 मायथाइनि बां ( 1320 ) मागो दाननि 20 खालार खालि दिखंखलारिनि आमजंगा गामियाव खुंदोंमोन । बे जथुमायावनो " बर'नि फिसा ओ आयेन " मुंनि गांसे बिजाब दिहुन्नो थांखि लायो आरो बे बोसोरआवनो कलिकातानि दास - यन्त्र प्रेस - आव सेबखाङो । बे लाइसियाव बिथांमोनहा राव - थुनलाइ , समाजारि आसारखान्थि , हारिमु आरो दोहोरोम थामोनथाखौ बांसिन नोजोर होना लिरनायखौ नुनो मोनो । लाइसियाव बर'जों लोगोसे बांला रावजोंबो लिरनाय जादोंमोन । मानोना बे समाव बांला थुनलाइनि गोहोमा बेजायमोन । बे दिखंखोलारिनि हावराघाट बर ' सन्मिलनी आफाद आरो बेनि " बर'नि फिसा ओ आयेन " बिजाबानो बर ' राव थुनलाइनि गिबि फसंथान खुन्थिया । बे आंखालखालिया बर ' आफाद आरो बेनि बिजाबनि गुबै थांखियानो बर ' राव , बर'नि आसार खान्थि आरो हारिमुखौ लिरनाय आरो मावनाय गेजेरजों रैखाथि खालामनो नाजानायजों गुबुनारिनि गोहोमजों दोरोद लांनो नागिरनाय बर'फोरखौ खौसे खालामफिन्नायमोन । बे समाव सानसुमै गेदेमाफोर प्रसन्न कुमार खाखलारी , जुधिष्ठिर हाज'वारी आरो कमला कान्त कसारी मोनहा बे समाव सोलिनाय खन्थाइ मेथाइ , बर ' खेमक्ता गाउन , थुनफावथाइ , समाजारि आसारखान्थि , बाथौ सिबिनाय आरो बायदिसिना रायथाइ लिरनानै बर ' हारिमानि बदखौ फोजानो नाजादोंमोन । बे समनि बिबायदि बर ' आफाद दाजेनग्रा आरो लिरगिरि सिबिजाथाव बिथांमोननि बिहोमाजों लोगोसे बिथांमोननि मुंआबो गोजों अलंबार बादि बर ' राव थुनलाइनि जारिमिनाव थागोन । बेनि उनाव 1917 मायथाइयाव दक्षिणकुल बर ' छात्र सन्मिलनी आरो 1918 दक्षिणकुल बर ' साहित्य सन्मिलनी दानानै बर ' राव जौगानाय खामानि मावो । बेफोर बादि सानसुमैनि दैदेन्नाय आरो मावनाय गेजेरजों मिथिस'यै समनिफ्रायनो खुगा खुगा सोलिबोनाय आरो लिंथुम जानाय दिखंखोलारि बर'फोरनि समाजारि आसारखान्थिनि बिहुंनि जोनै दाजानाय दक्षिण ग'वालपारा बर'बारदलनि सिङाव थानाय बर'गामियारिफोरखौ इंराजी 1914 मायथानिफ्राय ( बांला 1321 ) लाइजाम दारायलायनानै लिंथुमो आरो बारदल गौथुमनि बिथांखिफोरखौ लिरनो हमो । बेदिनो इंराजी 1945 मायथाइयाव ( बांला 1348 ) दक्षिण ग'वालपारा बर ' बारदल गौथुमखौ गथा एबा ज ' खालामो । आरो बर ' आसारखान्थि आरो आयेनफोरखौ संबिजिद महरै लिरनानै दिहुनो । ( रामेश्वर बर ' – बर ' बिसारनि आयेन , 1972 ( बांला 1378 ) बारदल आयेन फोसाबग्रा कमिटि , आमजङा ) । दिखंखोलारिनि बेबायदि समाजारि आसारखान्थिनि गौथुमारि बिजाबा बर ' राव थुनलाइयाव गिदिर जारिमिनारि फुंखानि बिहोमा होदों । बारदल सोदोब बेनि ओंथि , गुबुन थागिबि समाजारि खान्थिजों बेनि सोमोन्दो हारिया मेचनि समाजारि बेंखन्थि आरो राजखान्थिनि सोमोन्दो आरो बेबायदिनो कोच राजानि मन्थ्रि आफादनि रुजुजाथाव बिथिंफोरखौ बेवहाय सावराय जानाय सावरायमा नङा । थेवबो बेफोर बादि जारिमिनारि थामोनथा थानायजों लोगोसे आसार बिसारनि मोनबा बादखान्थिया रावजोंबो रुजुजायै गावनो आबुं बर'नि मोनसे मख'जाथाव सोद्रोम समाजनि आसार । इं 1929 मायथाइनिफ्राय 1930 मायथाइनि गेजेराव आनन्द महन ब्रह्म बिथाङा मेथाइ , रायथाइ आरो थुनफावथाइ लिरनानै दिन्थिफुङो आरो बर ' समाजनि गेजेराव गाहाम गुस्लायनायनि जांख्रिथाइ लाबोनो नाजायो ।