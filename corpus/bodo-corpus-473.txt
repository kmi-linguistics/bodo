बाथौ धोरोमनि जोनोमा माब्ला बेखौ बुंनांगौआ गोब्राब एबा बुंस'हाया । आजौ - आबैमोननि सिगां मोनहास'यै समनिफ्रायनो जोनोम मोनदों होनब्लाबो बारा बुंनाय जानाय नङा । बुहुमनि गोजाम धोरोमफोरनि गेजेराव बाथौआबो मोनसे धोरोम । नाथाय बे धोरोमहा गोजोर लिरथाइ आरो गुरुनि बोसोन फोरोंथाइ गैयैआव गोजाम धोरोमबाबो जाखांबोनो खाबु मोनाखै । खुगा खुगा सोलिबोनायबादि जानायाव बे धोरोमनि आरो गुबुन गुबुन मानसिफोरा गुवारै मिथिनो खाबु मोनबोनाय जायाखै । फारसेथिं फोसावदिंग्रा आरो गोसो होथाबनानै बाहाबा मावनो हायैआव जेरैबादि जौगानांगौमोन बेबादि नुनो मोननाय जायाखिसै । बेफोरनि सायाव बिजिरनो थाङोब्ला गोबांथार जेंना आरो जाहोन फोरखौ नुनो मोनगोन । बे सावराइथायाव गाहायै मोननैसोल ' बिथिङाव सावराइनो लुबैदों । 
 गोदो - गोदायनिफ्रायनो बाथौ धोरोमाव गुरु गैया बेखौ बयबो मिथिगौ । सिजौ , बाथौआनो गुरु एबा बोराइ बाथौआनो गासिबनिबो गुदि । बोराइ बाथौनि गुदिआवनो आफोद - खैफोद सुखु - दुखु बाइदि खोथाफोरखौ फोलाइनानै लायो आरो बेनि गेजेरजोंनो न'खराव सान्थि मोननो हायो । नाथाय बे बिथिङाव नोजोर बोनो लुबैयाखै । जानागुरु ( अजा ) बिथांमोननि सायावसो एसे सावरायनो गोसो जादों । मानोना बाथौ धोरोमखौ फोसाबनाय आरो लाखिनांगौ बिबाना बिथांमोननावनो गोबांथार दं होननानै अां सानो । नंगौ बिथांमोनहा बै समनिफ्रायनो दिनैसिम गावसोरनि मावनांगौ हाबाखौ मावबोबाय थाबोदों आरो जेब्लाबो बाथौ धोरोमनि जानानै मावलांगोन । फंसे बाथ्राखौ बुंनांगोन - बिथांमोन नङाब्ला पुजाआनो जाया होननानै । फारसेथिं बिथांमोनखौनो गुरु मनिनानै पुजा - खेराइफोरखौ होनाय जायो । नाथाय माखासे जानागुरु बिथांमोननि हाबा मावनायाव समाजजों खाब जायैखौ नुबोबाय थाबोदों । पुजा - खेराइनि समाव जौ - बेदरजों थारैनो बाथौ धोरोमनि फारसे मुगैनाय - नासइनाय लाबोदों जानांगौ । मोनसे समाव बाथौ धोरोमनि थैनाय - थांनायनि बिबाना जानागुरु बिथांमोननि आखायावनोमोन । पुजा - खेराइनि समाव गुलाइ - गुजाइ फेनानै बुलाइनाय आखुफोरा जोबोथ लाजिथाव आरो मुगैथाव जाबोदों । बेखौ फोसाबनायनि राहा लानो रोङैयाव गोबां ख'हा जालांबाय । लोंनानै गावखौ दुबगांनानै लाना बाथ्रा बुंनायफोराव माब्ला माब्ला बाइदि जेंनाजों मोगा - मोगि जानांदों आरो गावजों गावबो ( जानागुरुजों जानागुरु ) नाइनो हालायलायैखोबो नुनो मोनबोदों । नाथाय साफ्रामबो जानागुरु बिथांमोनखौ आङो गाज्रि बुंनो नागिराखै । थोजासे दुखु - खस्ट स'हाइनानै हाबा मावग्रा जानागुरु बिथांमोनखौ जेब्लाबो बाख्नायनांगोन आरो मानिना लानांगोन । बिथांमोनहा जेब्लाबो बाथौ धोरोमनि