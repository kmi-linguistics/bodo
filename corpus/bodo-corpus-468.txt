राव , राजखन्थि , हारिमु बाइदि जौगासारनायनि सोमावसारनाय लाबोनाय लोगो लोगो हारिनि गेजेराव गोबां धोरोमनि जावरिखांनायबो फैफादों हारि जौगानायाव । बिनि बिहोमाजों सुबुंनि गेजेराव गोथार जिउआरि ( आत्यातिक ) गियान होनो हायाब्ला आथिखालाव हारिनो गोनांसिन खौसेथि आरो समाजखान्थिआ गोमालांनो हागौ । धोरोमनि समाजनि मेरु ; गिबि दुलाराय " बर समाजआ " गावनि मोनसेल ' ( बाथौ ) धोरोमखौ मेरु खालामनानै बिनि आसारखान्थिजो दाजानाय बर' समाजमोन । आथिखालाव ब्रह्म , खृष्टान आरो बाथौ बाइदि गोबां धोरोमआ गावबागाव धोरोमनि आसारखान्थिखौ मेरु खालामनानै समाज सोमजिबोबाय । बे जाहोनावनो सोलिबोनाय " बर' समाज " नि संबिजितखौ फोसाबलायनानै गोदान आफाद दानानै लादोंब्लाबो समाज फोसाबनायनि जेबो हाबा मावनो हायिआव समाजखान्थि बेरेखा हानजाया बांबोबाय । बाथौ , ब्रह्म आरो खृष्टान धोरोमारिफ्राबो गावबागाव धोरोमारि समाजखान्थिनि बेरेखा हाबाफोरखौ एखुथायैबो होबथानो रावबो हायाखै । धोरोम आरो समाजआरि मानसिनि सोद्रोम ( Humanity ) आखुखौ लाखिहोयो । बे गैयाब्ला मानसिनि आखुआबो जुनाद महर लायो । बिदिनो सोद्रोम आखुनि आंखालाव बर ' समाजनि गेजेराव गावजोंगाव धोरोम समाजखौ मुगैलायनायनिफ्रायनो समाज आरो राजखान्थिआव बुथारलायनायजों हारिनि सोदोमस्रिआ मोले जाबोबाय । बे थासारिनिफ्राय इयुन जोलैखौ रैखा खालामनो हायाब्ला बर ' हारिआ गावस्राबावनानै गोमालांनो हागौ । 
 हारिनि गेजेराव खौसेथि " आरो गोजोन थासारि लाबोनायआव हारिनि गासिबो धोरोमारिआनो खौसेयै नाजानांगोन । धोरोमफोरनि जिउआरि गियानखौ हारिनि सुबुंफोरनि गोसो गोर्बोआव सोनानै थौले सान्नायफोरखौ सुस्रांनो हायाब्ला खौसेआव लाबोनायनि गुबुन गोथों लामा गैया । आथिखालनि बर ' समाज , फरायसा आफाद , थुनलाइ आफाद बाइदि बाइदि आफादफ्रा गावनि बिथिंखौल ' मावनायनि अनगायै हारिनि खौसेथिखौ`हमथानो हायाखै , इयुनावबो हागोन बादि नुनो मोना । खौसेथि गैयि हारिनि सुबुंजों दाजानाय आफादफोरनि खौसेथिनि आंखालावनो आफादफ्राबो मावनांगौ बादि मावनो हायाखै । बे बिबानखौ बर ' हारिनि धोरोमारिफ्रानो रुजुननानै लायाब्ला हारि जौगाहोनो थाखाय गोबां धोरोमफोरखौ आजावनानै लानाया जेबो ओंथि गैया । गावनि जिउमानि गियान आरो गोजोन लाबोनो थाखाय गोनांथि गैया । दुलाराय सुबुंनि गोजोन आरो सोदोमस्रि जौगाहोनो थाखायसो धोरोमनि आसारखान्थि दाजादों , बिनि गेजेरजोंनो सुबुं समाजआव गोजोनथायनि लामा दिन्थिनायानो धोरोमफोरनि बिथोन ! गावनि धोरोमनि बिथोनखौ गोथारै लाखिनायनि मावलांनायजोंनो जिउआरि जौगानाय फैयो बिजोंसो गावनि आरो समाजनि गोजोनथाय लाबोनो हागोन । हारिआ धोरोमखौ बिदिलानो हायाब्ला बर ' थुनलाइनि खन्थाइगिरिफ्रा बर ' हारिनि धोरोमनि खन्थाइ लिरनो हागौ । 
 एरै - मोन्नाय मानि धोरोमखौ बजबदों
 थोन्नाय मानि बोसोनखो बोखारदों । 
 बाख्रिनि लामा मोनब्ला खुलुमगोन
 बाथौनि लामा थोनब्ला खुद्रिगोन । 
 बेबादि खन्थाइ रावबो खन्थाइगिरियानो सुजुनो दाहाथों बिनि थाखाय बर' हारिआनो गोसो गोर्बोजों