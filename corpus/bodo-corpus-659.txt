नोजोराव गोग्लैयोदि मोनसे समाव बांला रावजों साग्लोबजानो नागिरनायाव असमीया रावनि जोरसारथाइनि खुन्थिया हिसाबै गायसनजायो अरुण'दइ , असमीया रावनि गिबिसिन खौरां लाइसिया । 1836 आव बांला रावासो आसामनि मावखुलिनि राव हिसाबै थिसनजाबायमोन । अब्ला सिमहालागै , असमीया रावा फरायसालिनि बिजोंबो नङामोन । माखासे असमीया मानसिफोरा बांला रावनि बे थासारि सोरजिनायनि हेंथायै खुद्रिनाय दिन्थिदोंमोन नाथाय बिसोरो मोनबो फिथाइ गोनां हाबा मावनो हायाखैमोन । नाथाय , 1846 आव आमेरिकान बाप्तिस मिसनारिफोरा जेब्ला असमीया रावयै अरुण'दइ दानसेयारि खौरां लाइसिखौ दिहुनो अब्लासो असमीया रावनि माना लासै बांबोनो हमदोमोन । 1846 निफ्राय 1882 सिम फोसावजानाय अरुण'दइया गांसे खौरां फोसावग्रा खौरां बिलाइनि हाबाखौल ' मावाखैमोन । बेयो असमीया मानसिफोरनि साननाय - हनाय , सिन्थाखौबो सोलायहोदोंमोन आरो बेबादिनो गोदान जाखांफुंनाय असमीया रावनि फार्से फोथायनाय लाबोनानै हाबा मावनो थुलुंगाखांदोंमोन । बेबादिनो अरुण'दइ खौरां लाइसिया असमीया थुनलाइनि जाखारबोनायनि गोजों साखिखौ दिनैसिमबो होदों । गोदान असमीया थुनलाइनि मावबिगोमा ( authority ) हिसाबै मख ' जाग्रा ड° बिरिन्सि कुमार बरुवाया बुंदों – It is in the pages of Arunoday the first florescenece of modern Assamese literature can be found . बेनि उनाव असमीया मानसिफोरा गावसोरनि बिमा रावजों खौरां लाइसि दिहुननानै असमीया रावखौ फोथांनो आरो जौगाहोनायनि फार्से खामानि मावनो हमो 1874 मायथाइनिफ्राय । आसाम दरपन ( 1974 ) , आसाम बन्धु ( 1885 ) , मौ ( 1887 ) , ज'नाकी ( 1889 ) , बिजुली ( 1891 ) , बाँही ( 1909 ) , आबाहन ( 1929 ) आरो आथिखालाव दिहुनजाबाय थानाय असमीया खौरां बिलाइ आरो लाइसिफोरा असमीया राव आरो थुनलाइखौ जौगाहोनायाव मा बादि गोहोम होगासिनो दं , बेखौ एसे मेगन फिदिंनानै नायहरब्लानो नुहुरसै । खौरां बिलाइ आरो लाइसिफोरनि दिहुननाय थांखि आरो नोजोरनि गेजेराव बर ' लाइसि आरो खौरां बिलाइ : 
 गुवारै बुजिनाय ओंथियाव खौरां बिलाइ आरो लाइसिखौ सुबुं खुंथाय खान्थिनि खाम्फा होननानै बुंदों । गाहायै खौरां बिलाइफोरा खुंगिरि आरो राइजो राजानि गेजेराव मोनथिलायनायनि मोनसे जगा जगनि राहा हिसाबै खामानि मावयो । खौरांगिरिफोरा खौरांफोरखौ फोसावयो खुंगिरि आरो राइजो राजाफोरनो मोनथि होनो थाखाय नाथाय , अब्लाबो मोनफ्रोम खौरां बिलाइ आरो लाइसि जोनोम जानायाव माखासे थांखि आरो नोजोर थानायखौ नुनो मोनो । दंनाय मानि खौरां बिलाइ आरो , लाइसिफोरा रोखोमसे सानस्रि आरो सोलोनि गोहोमथि होनो जोनोम जाया । बे बादिनो गासिबो रोखोमनि खौराङा गासिबो रोखोमनि खुंगिरि आरो राइजो राजाफोरनो गोनांथि जाजोबा । बे नोजोरावनो थोंजोङै मोनथिनो हाथाव बाथ्राया जाबाय – मोनफ्रोमबो लाइसि आरो खौरां बिलाइफोरा दिहुनगिरिनि माखासे थांखि आरो नोजोर लानानैसो जोनोम जायो । बे बिथिङाव बर ' लाइसि आरो खौरां बिलाइफोरनि दिहुनगिरिफोरा मा नोजोर आरो थांखि लानानै जोनोम होदोंमोन , बेखौ बिजिरनानै नायनो गोनांथि स'फैयो । 
 इउर'पआव जोनोम मोननाय खौरां बिलाइफोरा राजआफाद आरो राजखुंथाइनि जेंनाखौ फोसावनाय थांखिजों जोनोम मोनदोंमोन आरो बे बादिजोंनो खौरां बिलाइ आरो लाइसिफोरा सुबुंफोरनि साननाय सक्तिनि बिजों हिसाबै जायगा आवग्रिनो हादोंमोन । भारतआव जोनोम जानाय बेंगल गेजेतआबो इष्ट इण्डिया कम्पानिनि खुंथाइ फार्से नोजोर बोनाय थांखिजों फोसाव जानायमोन । मोनसे समाव खौरां बिलाइ आरो लाइसिया खृष्टान धोरोम फोसावग्रा मिसनारिफोरनि आगजु हिसाबै नाजावजायो । बे बादिनो गोदोसोनाय हारियारिफोरनि गेजेराव बै हारिनि रावजों खृष्टान धोराम फोसावनायनि थांखिजों गोबां खौरां बिलाइफोरखौ जोनोम जानाय नुनो मोनो । अरुण'दइआ बे रोखोमनि जोनोम जानाय खौरां बिलाइमोन । अदोबानि , जाय जिखि थांखिजों खौरां बिलाइफोरखौ