जानानै हारिनि थामोन्थाया गासिबो मोले जाबोनो हमबायमोन । खायफा सैथानफ्रा बेफोर खाबुखौ लानानैनो गावनिखौ गारनानै गुबुननि धोरोम समाज खान्थिफोरजों गोरोबफा हैबायमोन । बिब्दि अलखद समाव हारिनि रावबो बर' गेदेमा सानसुमैफ्रा जेंनाखौ सुस्रांनो आवगायबोयाखैमोन । नाथाय हारिनि धोरोम समाज खान्थि , राव हारिमुखौ बोखांनो सिगांग्रोबोदोंमोन , हारिनि थैहां - बरबहां महरखौ नुनानै बिनि गोसोआ गाबखांदोंमोन । बेनिखायनो हारिखौ फोजाखांनो , मेगन नुहोनो बुहुमाव हारि हिसाबै थानानै थानायनि आरो समाज हरिमुनि बाथ्राखौ सान्नानै कलिचरण ब्रह्मया ब्रह्म धोरोमखौ बर'नि गेजेराव फोसाव फैदोंमोन । बर'नि थाखानाय धोरोमनि बेरेखायै नङा हारिनि थामोन्थाखौ रैखा खालामनो थाखायसो । ब्रह्म धोरोमा बर' हारिनि राव , हरिमु , समाज खान्थिखौ जोगारनाय खृष्टान , मुस्लिम आरो जयगुरुफोर बादि नंया , बे धोरोमा हारिनि गासिब्बो आंगोथिफोरखौ मोजां मोनो आरो मोनबाय थागोन । जाहोनाव ब्रह्म धोरोमा बर'नि गुबुन मोनसे नैथि अांगो धोरोम महरै नाजाव जानानै दं । 
 गुरुदेब कालिचरण ब्रह्मआ 1906 इं माइथायाव बर' रायजो राजाफोरनिसिम गिबियै ब्रह्म धोरोमखौ फोसावफैजेन्दोमोन । बै समनिफ्रायनो ब्रह्म धोरोमा बर' हारिनि गेजेराव गोसारनो हमजेनदोंमोन आरो बे समनिफ्रायनो बर'फ्रा सांग्रां फार्से फैफिन्नो सोलोंदोंमोन । गुरुदेब बिथाङा बुंलांदों - बे धोरोमा गुरुगैया , फोसाबग्रा आरो फोसावग्राफोरल ' थायो । बिथांनि बै राव आरो धोरोमनि खान्थिबादियैनो दिनैसिम ब्रह्म धोरोमा फोसाबग्राफोरनि हेफाजाबै जुग - बोसोर थांनानै दं । नाथाय फैयै - फैयै बे धोरोमा आथिखालनि गोरों समाजाव जुदा - जुदा रुप , महर खान्थिबिमुं मखजानाय जानानै फैदों , एबा नुजाथिदों । बेनि सायावसो नोजोर होनो आरो सावरायनो गोनां जानानै फैदों । आंनि जि मोन्दांथि , ब्रह्म धोरोमनि बिमुंआ मोनसेयानो , बेनि नेम खान्थिफ्रा एखे जुदा - जुदा नङा ब्रह्मआ ब्रह्मआनोखा , बेनि सोलाय जेबो जानो हाया , नाथाय दिनै बियो धोरोमोआरिफोरनि गेजेराव सोरबा गुबै ब्रह्म , सोरबो थिया ब्रह्म , आलादा - आलादा महर नुजाथिदों । बे मोन्नैखौ लानानै रायजो - राजाफोरनि गेजेराव दान्थे - बिदान्थेया नुजानो हमदों । जोंनियासो गुबै , नोंनियासो नङा , बबे मोनसेया थार गुबै जाखो ? ब्रम्ह धोरोमारिफोरा हम , जज्ञ ' होयोब्ला जायफोरा गोजाम होन्नानै लायो बिसोर बनखौ लारि सिरियै जाबो , गुबुन फारसेथिं लारि सिरियै जाबखांनानै गेजेराव बनखौ थियायै होदेरबावो । नाथाय जज्ञ'नि गायत्रिया मोन्नैयावबो एखेयानो , अब्ला गोरोबलायैया बबेयाव थाखो ? जज्ञ'नि बन जाबनायाव ? जायफ्रा थिया होयो बिसोरनि थिया ब्रह्म जाबाय , गुबै गोजाम नंला । गोजामखौ सोदांनाय , बेबो जानो हागौ । रायजो - राजाफोरनि गेजेराव फोरमायलायनानै होनाय गैयैनि आंखालाव सौदावलायनानै दं । मोनसेया मोन्नै मुं जानानै दं । ब्रह्म धोरोमारिफ्रा आथिखालाव गुबै लामानिफ्राय दोराद बोनानै गुबुन लामा सं दान्नो नागिरनाय हालोदनि सायाव ब्रह्म धोरोमारि गोरों सानसुमै , धोरोम फोसाबग्रा आरो फोसावग्रा बिथांमोनहा गामिनि मानसिफोरनि गेजेराव रोखायै फोरमायलानानै होनायनि गोनांथि जानानै फैबाय । गावस्रानायखौ मोनसे खालामनानै होनो हायाब्ला धोरोमनि खौसेथि , थामोन्था आरो गुणआ गोमानानै फैगोन , धोरोमनि महर मोखाङा गैया जानानै फैगोन । आंनि गमियाबो ब्रम्ह धोरोमारि । हम जज्ञ होयोब्ला ब'नखौ सिरियै जाबखांनायनि उनाव आलादायै थिया होया । उन्दै समनि फ्राय आं जैरैबादि नुदों दाबो बिदियानो दं , गामिनि मानसिफ्रा बुंसो लायो ' जोंनियासो गुबै ब्रम्हब्ला सोरबा थिया हानजाजों जों गोरोबनायाव गैया ' होन्नानै । मोनसे समाव गुरुदेब कलिचरण ब्रह्मआ जोंनि गामियाव सान्नै - सान्थाम दंफैयोमोन नो , दा बेखायनो बिथांनि फोरोंलांनाय नेम खान्थिबादियैनो दाबो दं । फारसेथिं खाथि - खालानि बहाबा - बहाबा गामियाव एसे जुदायै बनखौ जज्ञ'याव थियायै जाबदेरनाय नुनो मोनो । दुखु नांथावा बेनोदि जोंनि गामियाव दिनैसिमबो धोरोमखौ लानानै सावरायग्रा फोसाबग्रा