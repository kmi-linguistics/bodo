बयबो नुबोदों बिथांनि जिउ समाव । रुंसारि ब्रह्मआ आफादगिरि महरै सायख'जायो 1996 मायंथाइनि गरेश्वर जथुम्मायाव । बिथाङा गिबि termखौ जाफुंसारै फोजोबनायनि उनाव 1999 मायथाइयाव जथुमनाय बांगालदबा जथुम्मायाव नैथि खेबनि थाखाय आफादगिरि सायख ' जाबावो । नाथाय बिथाङा नैथि टार्मखौ मावफुंलांजोबनो हायाखिसै । अन्थाइ बिखा समा बिथांखौ जोंनि गेजेरनिफ्राय आनज्रायलांनायसै 2000 मायथाइनि 19 आगस्टखालि । बिथाङा माबोरै अबथिरा जिउ खोमानो गोनां जाखो बेखौ जों बयबो मिबथिगौ । बेनि बागै सावरायनो सानाखै । नाथाय बेनिफ्राय जों सोलोंथाइ लानोसो सम स'फैबाय । गावजोंगाव सन्देह खालाम लायनाय , सुथुर सानलायनाया बर ' हारिखौ दासिम खहा खालाम गासिनो दं । नाथाय दुखुनांथाव बाथ्राया बेनो दि रुंसारि ब्रह्म बिथाङा बर'नि गेजेराव थानाय बिब्दि प्रवणतानि बेरेखायैनो गसं बोदों , दावहा नांबोदों बिथांनि जिउ थासान्दियाव । आरो थाङै थाङै बेनि आखायावनो बिथाङा जिउ खोमानानै लानो गोनां जादों । थारैनो दुखुनांथाव , थारैनो सोमोनांथाव बर ' हारिनि आखल । 
 आफादगिरि महरै थुनलाइ आफादनि बायदि हाबाफारि मावफुंनो बिथाङा बोसोरब्रैल ' सम मोन्दों । नाथाय बे बोसोरब्रैनि गेजेराव बिथाङा गोबां खामानि मावलांदों , गोबां बिथांखि लालांदों आरो बर ' राव थुनलाइ जौगाहोनायनि हाबाफारिखौ मोनसे थि आरो दिदोम दिरेक्सन होलांदों । बिथांनि दैदेननायावनो गिबिखेबनि थाखाय बर'राव थुनलाइ आरो हारिमुनि सोमोन्दै बाइजोनि गोरां गोरा मेलेमजिबिफोरखौ मिबथि होनायनि थांखियै दिल्ली आरो कलकातायाव जिद ' नभेम्बर खुंहै जेननाय जायो । बिथाङा सानदोंमोन बिब्दि हाबाफारिनि गेजेरजोंसो जोंनि राव थुनलाइ हारिमुआ बेसे जौगासार बेखौ बाइजोनि मुलुगाव दिन्थिनो हागोन आरो होमब्लासो बर ' राव थुनलाइया गनायथि मोनगोन । जों बयबो मिबथिगौ ब्रह्म बिथाङा जोंनि गोरों गोरा मेलेमजिबि बयखौबो साखाफारा खालामनानै माबोरै बाइजोनि मुलुगाव बर'राव थुनलाइखौ गायसन हैनो मुखुब जादोंमोन । सासे आफादगिरि महरै ब्रह्म बिथांनि जुनिया आखुथाया बेयावनो हाबखोमानानै दं । आसाम आरो बड'लेण्डनि बाइजोआव बिब्दि हाबाफारि खुंहैनायनि गुदियावनो दंमोन मोनसे थांखि । बेनो जादों बाइजोनि मुलुगाव जों बेसे जौगाखौ , जों बेसे सोद्रोम बेखौ दिन्थिनाय आरो बेनि हेफाजाबै बर ' राव थुनलाइखौ मोनसे मान गोनां राव महरै गायसननाय । थामहिनबा बर ' रावखौ मोनसे मान गोनां राव महरै गनायथि होनाय । बेनि ओंथियानो जादों भारतनि गुबुन गुबुन हालामारि राव बायदि बर ' रावखौबो संबिजिरनि डाइनथि फारियाव गनायथि मोननाय राव महरै गायसननाय । बे खामानिया ओरैनोबो गोर्लै नङामोन । मानोना बर ' रावा लिरनाय राव महरै सिनायथि होनाया दाबो जौसे बोसोर जायाखै । जोंनि रावै जेरै बायदि मानगोनां थुनलाइ ओंखारनांगौ दाबो ओंखाराखै । जेरै बायदि मानगोनां खौरां बिलाइ , सोदोब बिहुं गुबुन गुबुन आयदानि बिजाब ओंखारनांगौ बिब्दि ओंखाराखै । रेफरेन्स बिजाबनि बाथ्राखौथ ' बुङाब्लाबो जायो । बेखायनो ब्रह्म बिथाङा बे खहाफोरखौ सुफुंनो थाखाय गोबां हाबाफारि नाजावदोंमोन आरो मिरु सोरखारजों मोजां सोमोन्दो लाखिनानै जोंनि रावा माबायदि हेंथानि बेरेखायै जुजिनानै एफा जौगानो हाखो बेखौ बुजायनो नाजादोंमोन आरो बे लेखा हाबाफारि नाजावदोंमोन । बिब्दि हाबाफारिनि मादाव CSTT ( Commission for Scientific and Technical Terminology ) नि बानजायनायाव मोनजिब्रै आयदानि सायाव बिजाब लिरनानै दिहुननाया मोनसे बाखनायथाव खामानि । जायफ्रा बे हाबाफारियाव बाहागो लानो थाखाय दिल्लीयाव थांफेरदों , बिथां मोनहा मिबथिगौ , सोदोब बिरोंमा सोरजिनायनि खामानिया ब्रह्म बिथांनि थुलुंगायाव माबायदि मोनसे सोमावसारनायनि महर मोनदोंमोन । बेखिनयावनो मख'नो हायो दि संबिजिरनि दाइनथि फारियाव जायगा मोनखानाय रावासो CSTT नि बान्जायनायाव बिब्दि सोदोब बिरोंमा दिहुननायनि रां मदद मोनो आरो सोदोब बिरोंमा दिहुननायनि खामानियाव सिगांनो थाखाय गनायथि मोनो । नाथाय ब्रह्म बिथांनि नारानाथा नाजानायाव बर ' हारिया बे सुबिधाखौ मोननो हादोंमोन । जों खर ' गंग्लायै बे बाथ्राखौ गनायथारनांगोन