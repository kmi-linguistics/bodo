25 फेब्रुवारी 2012 , चरनिया कछारी फरायसा आफादजों सावरायनायः 
 दुलाराय बर'फरायसा आफादनि बानजायनायाव चरनिया कछारी फरायसा आफादजों रंगियाआव सावरायलायनाय जायो । बे सावराय मेलाव गुबैयै समाजारि बिथिंजों लोगोसे दुलाराय बरफरायसा आफादनि आलादा राइजो बड'लेण्ड दाबिनि सायावबो सावरायनाय जायो । सावरायनाया गाहामै - गाहाम जानानै थाडो । सावरायनायखौ दैदेनो दुलाराय बरफरायसा आफादनि आफादगिरि मुस्रि प्रमद बर'आ । 
26 फेब्रुवारी 2012 , आगसुजों सावरायनाय : 
 आलादा राइजो बडलेण्ड दाबिनि सायाव आरो गुबुन - गुबुन जेंनाफोरखौ लानानै ढेकियाजुलिनि बरसाहित्य भबनाव दुलाराय बरफरायसा आफाद आरो दुलाराय आसाम गुखी फरायसा आफादजों सावरायलायनाय जायो । सावरायनायखौ सामलायो दुलाराय बर ' फरायसा आफादनि आफादगिरि मुस्रि प्रमद बर'आ । 
2 मार्स 2012 , बड'लेण्ड सोमावसार नायनि 25 बोसोरसान फालिनाय : बडफा उफेन्द्र नाथ ब्रह्मनि दैदेननायाव 1987 माइथायनि 2 मार्स निफ्राय दुलाराय बरफरायसा आफादा संनकस निफ्राय शदिया सिम बुलुबुथुरनि साहा आलादा राइजो बड'लेण्ड दाबिनानै सोमावसारनाया 2012 माइथायनि 2मार्स अक्टसिम 25 बोसोर जाबाय । सोमावसारनायनि बे 25 बोसोर सानखौ फालिनायजों लोगोसे सोमावसारनायनि मोनसे हाबाफारि लानानै आफादा गुवाहाटीनि आमिन गाव'आव थानाय नुमुलि जालाह पेरेद ग्राउन्डआव मोनसे गेदेर सुबुंगौमा लानाय जायो । सुबुं गौमायाव गासै 30 , 000 रोजा निबो बांसिन राइजोराजाफोरा बाहागो लायो । बे हाबाफारियाव माहारिनि गेजेराव थानाय गुबुन - गुबुन आफादनि दैदेनगिरि आरो मावथिफ्राबो बाहागो लायो । सुबुं थुबुरमानि गेजेरजों आलादा राइजो बडलेण्ड दाबिनानै गोबां रोखोमनि स्लगान होनानै 5घन्टा सम अखां - गोमसारहीनो हायो । जोबोत आबुडैजाफुसारनाय बे सुबुं गौमानि गेजेरजों भारतनि गाहाइ मन्त्री ड० मनमहन सिंनो कामरुप , रुरेल , जिला बेंगिरिनि गेजेरजों गांसे गोसोखां लाइजाम दैथाय हरनाय जायो । सुबुं गौमायाव जोबोत ऑथि गोनाडै बिबुंथि लाखियो फारियै - दुलाराय बर फरायसा आफादनि आफादगिरि मुस्रि प्रमद बर' , बोसोनगिरि मुस्रि रोनगोरा नार्जारी आरो समाज सिबियारि मुस्रिमा मनालिचा दैमारी बिथांमोनहा । हाबाफारिखौ बडफा उफेन्द्र नाथ ब्रह्म , आरो गिबिसिन मुंख्लं सुजित नार्जारी जों लोगोसे 1135 सा बड लेण्ड सोमावसारनायाव मुंख्लं जानाय आगोमा माहारियारि मुंख्लंफोरनो बिबार बाउनायजों जागायनाय जायो । मखनोगोनॉदि शनितपुर जिलानि बालिपारा दख'रानिफ्राय बे सुबुं गौमायाव बाहागो लानो फैनाय गंसे बासआ अरांआव उलथायफैयो जाउनाव गासै 6सा सुबुंफ्रा गाज़ियै जखम जायो । बिनि गेजेराव साथामा गाज्रिसिनै जखम जानानै गुवाहाटीनि मेडिकेल कलेजाव फाहामजानो गोनां जायो । जखम जानाय सुबुंफोरनि मुङ जाबाय फारियै - फजित मेच , अनजन बसुमतारी , पवाल सर्गियारि , बादल चन्द्र ब्रह्म , प्रनब मेच आरो चन्दन मेच , गामि - 1नं फुलुगुरि ( 6सायाबो गामिया मोनसेयानो ) बे जाथायखौ सुबुंगौमायावबो फोरमायनाय जायो । 5 मार्स 2012 ,केबिनेट मेलः