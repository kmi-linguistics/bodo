गोनां रावजों फिनगोन - ' औ . . . औ . . . नंगौ । बियो सानोब्ला सान्थों बै लिरग्रा मानसिया गावनो । बेनि उनाव मोसानाय , जानाय - लोंनाय , जौ . . आरो जोबथारनायाव बै जोबोर गोजोनथाव जाथाय जेराव बियो क्लाभदियाखौ लोगोआव लांफादों नसिम दोनलांनो । सिमां गोथाव सिमां । 
 गोजों जोंगा मागा सोरांजों साथिसारनाय ब्लुदिखिननि न । ननि हाबग्रा लामायाव सेक्रेटारिया नुनो मोन्दों स्राय लारि लारि गसंनानै दं दार'वानफोर । आखाइयाव लावथि लानाय सासे बेसेबा गोगोम मोदोम गोनां दार'वाना गाहाइ दरजाखौ ब्लां खेवनानै होदों आरो जोख्लोबफिन्दों । हल नआव हाबलांनायनि सिगां मोनग्रोनाय ओलां ओलिं गुवार बारान्दाया समाइना कारपेट , ग्लास आरो बिबारनि साजायनाय बेसेबा समायसार होनाय । गोजा वेइस्ट कट सायाव नीला गाबनि गोलाव फ्रक कट गानसिनना स्राय देलायनानै थानाय कर्मसारिफ्रा उथुजुग हांख्राय जानाय आलासिफोरनि अभार कटफोरखौ आजावना लादों । ककिनआबो दाबसेथिं गोसो होनानै गावनि अभार कटखौ सासे कर्मसारिनि आखाइआव फिनज्राब गारहरो । गोजौथिं गाखोलांग्रा सिरि खाथियाव सानै कर्मसारिया टिकेटनि खनाफोरखो बिसिलांबाय थादों । बियो सिरिनि खाथियाव फैनानै खरनि खानाइ हुस्लिबबोयो , खरखौ गिलोरै गोजौयाव दिखांनानै खुगा सिङावनो लासै बुङो , " प्रेसनि मानसि ! " 
 " ओइ ! ओहो ओहो , जाथारनाय नङा । ओइ बिखौ हाबहोनो नाङादे ! " सिरिनि गोजौनिफ्राय थे थे थांज्रेम राव स'फैयो । " बिखौ सिङाव हाबहोनो मोननाय नङा । " ककिनआ गोजौथिङै नायहरो । सिरिनि जौसिनथाराव कट गाननाय लोदो लोदो सासेया बिखौ जों नायबाय थाहरनानै गसंनानै दङ । बिनि जां जां गारांजों बिथोन हरनाया गावनि थाखाय नंखाथारा साननानै सेक्रेटारिया गोजौयाव गाखोलांनो आगान होयो । नाथाय गिलुबालु सोमो नांथाव नुनो मोनबायदि कर्मसारिया बिनि लामाखौ बेंथेनानै लादों । 
 " बिखौ दाहाबाहो ! " बै लोदो लोदो मानसिया गोजौनिफ्राय आरोबाव होख्रांहरो । 
 " नाथाय - माने , मानि थाखाय " ककिनआ सोमो नांनानै सोङो , " आं प्रेसनि मानसि । " 
 " बिनि थाखायनोथ " , मानोना नोंथाङा प्रेसनि मानसि । " लोदोदो मानसिया बारलांनो हमनाय सासे आइजोनिथिं गंग्लायै बरायनानै आरो बुंहरबावो - " ओहो । ओहो जाथारनाय नङा ! " 
 ककिनआ सारन्थाइ गावजानायाव साथा नांनाय बादि थं गसङो । बियो लाजिनाय अपमानजों रम रम मोनजोबो । फारसेथिङै ग्लब गाननाय स्टाइलै साजायनाय खेंख्रा खानाइ , मोदोमाव फुनबोनाय हब हब मोदोमफ्रु मोदोमनाय आरो गुबुन फारसे बादि लैजा मोननाय - जेराव बिखौ हाबनो होयाखै आरो सासे साखरा बिनि लामायाव थाथेनो गोनां जादों , बे मोननैजों गोरोब होनो हाया । बेनि अनगायैबो बेफोर गासैबो जादों हांख्राय जानाय आइजो आरो कर्मसारि साकर फोरनि मोखाङावसो । लाजिनाय , गोमोनाय , संखा जानायनि अनगायैबो सेक्रेटारिनि गोसोआव लांदां , लाथिख ' आरो हास्थायनायखौ थेर - बेथेर बायग्लिनाय मोनो , जेनबा सोरबा खेमसि गंसे लाना फैनानै बिनि इयुन सुखुनि सिमांफोरखौ अनाखाना हाख्लनानै सैगारदों । सोरबा सासे मानसिखौ जेब्ला गाव आसा फारिबाय थानाय बायदियै हामब्लायथि दिन्थिनायनि सोलायै हरखाबनो बिनि खावलायाव थाव सोबानानै होयोब्ला जेरै जायो थिक बियो बे बादिनो मोनगोन । 
 " आया ! आं बुजियाखै , आं प्रेसनि मानसि , आंखौ हाबहो । " बियो थ - थ था - था जानानै बुङो । 
 " जोंखौ होबथानो हुखुम होखादों " सिरियाव गसंथेनाय कर्मसारिया बुङो । " बोरो , हरै इसे होरनाय , नोंथाङा लामाखौ होथेनानै दोनबाय " 
 " सोमोनांथाव ! " सेक्रेटारिया उसु खुथु दग' - मग ' जायो । मोखाङाव मान गोनां सोद्रोमनि गोमजोर मिनिस्लुनाय लाबोथाबनानै बियो बुङो , "नंमारगौना जोबोर सोमोनांथाव . . । "
 मिनिगाग्लाबनाय आरो गानबोनाय समाइना गाउनि