24 एप्रिल 2011 , दायना - दायनि साजायनानै बुथारनायनि हेंथायै मटरचाइकेल रेलिः 
 बरसमाजाव सम - सम माखासे सुबुंफोरा खोमसि फोथायनायनि गेजेरजों आसामनि गुबन - गुबुन थावनियाव दायना - दायनि साजायनानै नंखाय दाय होनानै मानसि बुथार नायनि हेंथायै आरो समाजाव फोसाबस्रनाय आरो गोजोन लाबोनांगौनि थाखाय सिरां जिला एबसुनि बानजायनायाव मोनसे मटरचाइकेल रेलि खालामनाय जायो । बे हाबाफारियाव मिरु आफादनिफ्राय गोबां दैदेनगिरिफोराबाहागो लायो । 
28 एप्रिलनिफ्राय 3 मे 2011 इं अक्ट'सिम नागालेण्डनि कुचुबिल आरो पुरानबाजाराव हारिमु मावबादा खुनायः 
 दुलाराय बर ' फरायसा आफादा हारिनि थामोन्थाय , खौसेथि आरो जौगासारनायनि मोन्थोरखौ लानानै दुलाराय बर माहारिखौ गेरेमसा माहारि हिसाबै मुलुग दरबाराव फसंनो थाखाय मोनफ्रोमबो बिथिडाव खामानि मावबोगासिनो दं । बि . टि . सि . गोरोबथानि गेजेरजों बरफ्रा गाव खुथायनि गोहोखौ मोनर्दोब्लाबो बडलेण्डनि बायजोयाव गोबां बर फिसाफ्रा थालांबाय । आसाम आरो आसामनि बायजोयाव खना - खनला बायदिसिना थासारियाव गोसारलाना थानानै बैफोर बर'नि राव , थुनलाइ , हारिमु गासैबो फारि फारि गोमालांनायजों लोगोसेयैनो गावनि हारिनि सिनायथियाबो गोमालांदोंसै । बेनिखायनो बैफोर ओनसोलाव थांनानै बरनि गोमालांनाय राव , हारिमु , आसारखान्थिखौ बोखांफिननो आरो बर'फोरनि गेजेराव जावरिखांनाय आरो सांग्रांथि लाबोनानै हारिखौ दाफिननो थाखाय दुलाराय बर फरायसा आफादनि हारिमु नेहाथारि मुस्रि मनेस्वर दैमारि आरो लोगो बुंथिगिरि मुस्रि महिपाल बरआरो मुस्रि पुर्न बसुमतारिमोननि दैदेननायाव मोनसे गोखों हारिमुवारि हानजाया नागालेण्डनि , डिमापुर , कुचुबिल आरो पुरानबाजाराव बर'नि माहारियारि मोसानाय बागुरुम्बा , दावस्रिदेलाइ आरो मोसाग्लांनाय मोसानाय फोरोंनाय बादा खुहैनाय जायो । बे बादायाव गाहाइ फोरोंगुरुहिसाबै बाहागो लादोंमोन मुस्रि चक्रधर नाजारि , थराइनारैसुमै गावदां ब्रह्म , थराइना जोंथि ब्रह्म आरो थराइना लक्षी ब्रह्ममोना । 
 1 मे 2011 , बड'फा उपेन्द्र नाथ ब्रह्मनि थैनाय सान फालिनायः 
 बडफा उपेन्द्र नाथ ब्रह्मनि थैनाय सानखौ मोनफ्रोमबो जिला आफादफ्रा खुनायजों लोगोसे मिरु आफादा खुफुनाय जायो । हाबाफारि बादियै फुनि समाव आफादनि फिसरफिला उरायहोनाय जों लोगोसे गुबुन - गुबुन धोरोमनि धोरोमारि आरज गाबनाय आरो सानजौफुआव ब्रह्मज्यति सेबाश्रमनि नब्लांआव " गेदेमा बरमाहारि दानायाव बडफानि सानस्रि आरो नोजोर " आयदानि सायाव मोनसे सावराय मेल खुनाय जायो । सावराय मेलखौ आफादगिरि मासि लानानै सामलायो दुलाराय बरफरायसा आफादनि लेडाइ आफादगिरि मुस्रि रबिन्द्र मोसाहारीआ । सावराय मेलाव बिबुंथि लाखियो आफादगिरि मुस्रि प्रमद बरआरो गाहाइ नेहाथारी मुस्रि जिरन बसुमतारीआ । 
 3 मे 2011 केबिनेट मेलः 
 आफादगिरि मुस्रि प्रमद बरनि आफाद सामलायनायाव दुलाराय बरफरायासा आफादनि गाहाइ मावख ' बड'फा हाउस'आव मोनसे केबिनेट मेल जायो । 
8 मे , 2011 , गिबि लाइमोन पार्लियामेन्टः 
 दुलाराय बर फरायसा आफादनि बानजायनायाव बागसा जिलानि सिडाव थानाय बरमानि बरमा फरायसालिमायाव गिबि खेवनि थाखाय मोनसे गोनां " लाइमोन पार्लियामेन्ट " जायो । गिबि लाइमोन पार्लियामेन्टआव " The Bodo