सासे मानसिनि इयुन जिउखांनायाव गावनि मावनाय हाबा , सान्नो हनाय गोहो , सांग्रांथियावनो सोनोरो । गावनि जिउनि सायाव मावफुंनाय हाबाफारिनि थाखायनो खायफाया गोजोन मोन्नो हायो आरो खायफाया गोजोन नाइगिरनानै हाहाखार जायो । गावनि दुखुनि एबा थैनायनि जाहोन गावनो जाहैयो । ओंखायनो साफ्रामखौबो थाखथियारि जानानै थानो थाखाय बाथौ दोहोरोमा बिथोन होलांदों - - " नाया थैयो थफिनायाव सेसाया थैयो खियाव मैया थैयो आगानाव मानसिया थैयो खुगायाव । " सासे ना हमग्राया नानि थफिनायखौ बिथा खालामनानै ना थानाय थायैखौ जेरै मिथियो , सासे फलाना खियाव सेसा थानाय थायै आरो आगानाव मै थानायथायैखौ मिबथियो । नाथाय बेफोर जाबाय गावबा गावनो गावनि जोबस्रांनायनि जाहोन । थिख बिब्दिनो सासे सुबुंनि खुगानि रावानो अननाय मोननाय , दुखु जानाय आरो समाव थैनायनिबो जाहोन जायो । ओंखायनो गावबागाव खुगाखौ सामलाइनानै बाथ्रा राइनो फार्सेथिं बयजोंबो मोजां आखु बाहायनो बाथौ दोहोरोमा बिथोन होदों । मालायना स'ना गावनिया हांगार सान्नाय बाथौआरि फोरनाव खायफानाव नुयो । जायनि थाखाय गावनि असे ओंथि गोनां , गोथौ सानथौ गोनां गोख्रों आरो आब्रुथि गोनां आसार खान्थिखौ नागारनानै गुबुन दोहोरोमाव ब्र ' हाबसन हैनोसै । दावखाया दावब ' एबा दावब'या दावखा जानो हायै खोथाया अराइ थार । दोहोरोम सिबिनाया गावनि सायावसो सोनारो ; गावनि गोख्रों फोरथायथिनि सायाव । गोसो गोर्बोजों इसोरखौ सुंग्रिब्ला नों इसोरखौ जेरावबो मोनो मानोना इसोरआ जेरावबो जेरैबो महर लाना दं । ओंखायनो बाथौ दोहोरोमनि बोसोनाव बुंदों - " मालायनि खाथियाव जानो नाङा बोरोमा सैमा अमायाबो हगारनाय नङा लामा । " गावनि इयुननि सायाव उदिस गैयै , हाबानि सयाव उदिस गैयै जिउ खुंनाया गावजों लोगोसे नखर , समाज आरो माहारि नाङैनो गुलाय - गुजायनि जाहोन । लैथो गेजेरआव बैथा गोमाजानाय दिङारि बाइदि बिब्दि जिउया । ओंखायनो हाबाजों लोगोसे गावनि हाबा मावनो लुबैनायनि सांग्रांथिया अराइ गोख्रों जानांगोन आरो बेनि थाखाय नांगोन इसिं गोहो आरो समायखिरा । अखा हाखांनानै साथा हमोब्ला जेरै फिथाया लाथिख ' जायो थिक बिब्दिनो इयुन आरो हाबानि उदिस गैयै जिउआ । बेनिखायनो बुंदों ओरै - " सैमागारि दाजा , अमागारि दाजा सैमागारि - अमागारि जाब्ला सैमा हेङालि लागाइगोन अां । " सैमा हेङालि लागाइगोननि ओंथिया गावनि सायावनो गोजोनैनि आंगायनाय , मोनैनि होदावरि आरो दुखुनि बेरफ्रुनायखौ फोरमायदों । ओंखायनो बयखौबो समजों लोगोसे हाबाखौबो लिगै मावलांफानो खावलायदों । इसोरखौ सुंग्रिनाया गासै सुबुंनिनो मावनांगौ सेथि हाबा । मानोना नंगुबै गोजोन आरो फोन मोन्नायनि राहा होनो हानाय बिगोमाया बिहाल'सो दं । ओंखायनो सुखुनि समावबो इसोर , आफा बोराइ बाथौखौ सुंग्रिनो नांगौ । सुखुनि समाव इसोरखौ सुंग्निनाय राव जेरै - " हे आफा ! बेफोर अन्नाया गासिबो नोंनिनो । " बेसे गोजोन मोनो गोर्बो - बिखायाव । दुख़नि समावबो इसोरखौ सुंग्रिनानै गोलाव हां बोनायाव दुखुनि लिरथाया एसेब्लाबो रेजें जानाय मोनो ; जेरै - " हे आफा ! बेफोर गासैबो नोंनिनो गेलेनाय । नोंनि सायावनो गासैखौबो आगारबाय आफा । " नाथाय जों खालि गावनि खैफोद समावल ' इसोरखौ गाबज्रियो , सुखुनि समाव इसोर गाज्रिनो बावयो । गुबुननि मोजां गाज्रि नायालासिनो गावनिखौल ' सिगां नाइग्रोयो । ओखायनो बाथौ दोहोरोमनि बोसोनाव बुंदों "रावनिबो दुखुनि जाहोन दाजा "