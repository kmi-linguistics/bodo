मोसे सोमजि होनायसै । गं - मेना मोसौ बलदद हमब - हमब ' गं सिथिब्राब - सिथिब्राब हा एरखुबायनो हमनायसै । बिनि हा एरखुबायनायाव थानसालीनि थामायानो मावग्लुंजोबबाय । मोसौ बलदनि गोहोखौ नुनानै दुथां दौरिफोरा जोबोद खुसि जाबाय । उनावहाय गोमोसा महर लानाय सिब्राइखौ सौथारनांगौ होन्नानै जेब्ला आर'ज बिबाय अब्ला मोसौ बलदाबो सिब्राइखौ सौथारनो होसोलांनायसै सिब्रायनि गोहोखौ मिथिया हसियानो । नाथाय जाय सिब्राइखौ नुवाथारी इश्वोरा गावनि गिबि थान्दै महरै दैथाय हरदों , जायखौ मुलुगनि मानसिफोरा सिबियो बिखौ बहा हानो । सिब्राइ महादेउआ गोलैंयैनो गङाव हमनानै थिफुद्ला मोसौ बलदनि बिखुङाव खाउब ' गाखोनासो थागारनायसै । रबनांबाय उनाव मोसौ बलदआ । गोमोसा महर लानाय सिब्राइखौ मोसौ बलदनि बिखुङाव गाखोना थानायखौ नुनानै सिबाय दुथां दौरिफोरा गिहाब - जाहाब जानांबाय । उनावहाय बिसोर आरोबाव गावसोरनि बिफा इसोर बरमानि सेराव बोर बिबावनायसै । दौरिफोरनि आर'ज बिनायखौ मोन्ना ब्रह्मायाबो जज्ञनि अराव फारथाम गोनां त्रिसुल एबा जं गंसे दैथाय हरबावनायसै । फारथाम जं त्रिसुला मुलुग जोंब्लाउखाना जज्ञनि अरनिफ्राय गिथाव - बाथाव महरजों अख्रां गोमसारनानै सिब्राइखौ सुथारनो होसोलांनायसै । त्रिसुलनि बे आखलखौ नुनानै सिब्राइआ आगसि आखाइजों हमथेना लाखिनायसै मोसौ बलदनि बिखुङाव थानानै । उनावहाय सिब्राइआ मोसौनि बिखुंनिफ्राय ओंखारनानै रागा आरो बोराबनायजों दुथां गुफुरसा दौरिफोरखौ सोनखारि - सोनखारि बुंनायसै - - खोनासं दुथां - गाला गुफुरसा दौरिफोर , दिनै होगोन अां नोंसोरखौ थोजासे साजा । बिदि बुंनानै होग्दाव - होग्दाव सिब्राइआ हायाव जोग्दावनायसै । बिनि जोग्दावनायाव हा बिखाया गुल्लुब - गुल्लुब मावग्लुंनो हमनायसै । जान्जियाव गामसा मोसा बिगुरनि , गोदोनायाव माला जिबौ गोसोमनि , आखायाव जं त्रिसुलनि , खाथियाव गं मेना मोसौ बलदनि आरो सिब्राइनि महरा खुरिया - बारिया । बेखाइनो बिसोर खुरिया बोराइ होन्नानैसो बुंनायसै । बिखाइनो मुलुग संसारा दुथांफोरनिफ्राय बारग'थोंसै सान्नानै सिब्राइआ बिसोरखौ गादबनो थांखि आजावना लानायसै । बिदिनो सिब्राइआ अख्रां गोमसारजासे ग्रुम - मा - ग्रुम मोसानायसै । बिनि मोसानायाव हाजो - हाला , दैमा - दैसा लोहो - लोहो मावजोबबाय । हाजोनि अन्थायफोरा गुर्लाब - गुर्लाब गुगाबाय , खायसे - खायसे बायफ्लेबाय आरो खायसे गावस्राबाय । बैसोमुती हा बिखायाबो थुबसा - थुबस्रा गावस्राना बोहैबोबाय दै बाना , लोमसावहोबाय दैमा - दैसा । बांग्रिं मावनायबादि थोर - थोर मावग्लुंनायजों दुथां - गाला गुफुरसा दौरि हान्जानि थानसाली आरो न' - बांफोरा सिङाव गब्र'लांजोबबाय । जायफोर सुबुङा आफा सिब्राइखौ गनायाखैमोन बिसोरखौबो बानानि दै दाहारा सुस्रांनायसै । दुगामारा गुफुरसा दौरि हान्जाया गाब्र - गुब्र ' लेंग्रा - लेंग्रि जाजोबनायसै । दावमा - दावसा , मिफोरा गिसं गासं जाजोबो । बिदिनो थामसि गोनां अदेबानि स्वत्त , रज' , तम' : गुन गोनां सिब्राइआ दुथां दौरिफोरनि थानसालीखौ गादबनानै ग्रुम - मा - ग्रुम मोसाबाय थानायसै आरो सिलिंखारनि माया गेलाबाय थानायसै । सिब्राइया बेदिनो देरहासात जानानै गुफुरसा दौरिफोरनि थानसालियाव गादब गादब मोसानायनिफ्रायनो उनाव मुंदांखा " ताण्डब " मोसानाया जोनोम जादों होन्नानै गेदेमाफोरा फोरमाइदों । महादेब एबा सिब्राइनि बे ताण्डब मोसानायाव मुलुगनि गाज्रि मैला - मैलीफोरा गोजावलांबाय । बेनि उनाव इसोरनि नैथि थान्दै बिष्णुआ बे जाथायखौ मिथिनानै सोरजिया सिलिंखार जाजोबगोन सान्नानै सिब्राइनिसिम होसोलांनायसै बरमानि गोरोन्थिखौ निमाहा बिनो । बिष्णुआ आखाइ खबजबनानै बुंनायसै– हे ! मुलुगनि बिफा सिब्राइ , हान्जासे गुफुरसा दौरिफोरा मोदावखासो बिसोर । मोजां - गाज्रि जेबो मिथिया । सानस'हायि दाय खालामबाय बिसोर , गावनि असे फिसानि दायखौ निमाहा होदो बिसोरखौ । बिष्णुनि गोदै राव खोनानानै सोगोमसारना फिन होबाय सिब्राइआ ।