आसारखान्थिफोर दङजायफोर गुबुन हारिनिफोरजोंगोरोबा आरो जुदा । बर ' हारिमुनि पुंखाया जाबायखेराइ । दामनाइ - देनाइ , खन्नाइ - मोसानाइ , खाम , सिपुं , जथा बाइदि गावसोर दिहुन्नाय दामग्रा आइजेंजों खरायो । 
 बे खेराइया बाथौ दोहोरोमनि अांगो जायनि मददजों बर ' हारिमुआ जोनोम मोन्नानै गेवलांसारदों आरो आलादा महर मोन्नानै बर' हारिनि सिनायथिखौ रोखा खालामदों । 
 सुर्बुनि जीउखांनाय आरो समाजनि आब्रुथिखौ थि लाखिनानै रुजु रुमु आरो सुखु गोजोनै बयबो थांनो हानाय बारहावा गाइसननायनि बिसोर राहा नागिरदींमोन । बेनिखायनो बाद खान्थिनिबो जोनोम होदोंमोन । बेफोर जाबाय - खौलोबोर , खावालि , दावखि , फंस्लद आरो अगर बाद । मोनफ्रोमबो बादजों समाजा जयै मानिनाइ खान्थिखौ मानियाब्ला एबा उखाइबा बेले बेजे सोमजियो आरो सुखु गोजोना गोमायो । अब्ला समाजा आवसारि जानो लायो । बेबादि बारहावाया जाहाथे सोमजिया आरो बयबो समाजनि मानिनो गोनां खान्थिखौ आबुडै लाखियो आरो बेव मदद होयो बे फारसे नोजोर लाखियो । बे नाजानाया जाबाय समाजखौ थि लाखिनाय - ( An exort to regulate social discipline so that peace and tranquility prevails in the society ) रोजा रोजा बोसोरनि सिगांनो समाजखौ मोजाडै लाखिनायनि बिब्दि सान्नाय आरो राहा लानाया बिजिरनो गोनां । 
 बाथौ दोहोरोमनि सानस्रिया बेसेबा राफोद जाय बाथौ सानथौनि गुमुर सं बियो मिबथिनो हागोन । दोहोरोमखौ मोजां मोन्नाय मोनैया आलादा नाथाय बर हारिमु आरो सोदोमस्रिखौ फोथांनानै लाखिनोब्ला बाथौ दोहोरोमखौ एंगारनानै गुबुन लामाजों फोथांनायनि राहा गैया । बे बिथिं फारसे गोथौयै सान्नायनि समबो सौफैबाय ।