खेरनां , नेपालनि बर'फ्रा खेराइमा आरो बेंगलनि बरफ्रा खेराइ होन्नानै बुंनाय जादों । गुबैयै खेराइ फुजा खालामनाय समाव बाथौ दुमनायनि नेमफोरखौ नोजोर होयोब्ला बेवहाय गोथौ सानस्रिनि बाथ्रा हाबनानै थानाय नुनो मोनो । बाथौनि सोरगिदिं जिद ' था खुन्थिया गायनानै औवानि खुन्थिया थंथाम गायनानै गेजेरनि खुन्थियाखौ सिंखावना मेरायनानै खुन्थियानि ओंथियानो जाहैबाय रांरासि , मैथा हाजि , बारि गंथाम बे सासेयानो साथाम । बिदिनो बाथौ गुदियाव दैसे दाउदै आरो थरसे अन्थाय होनाय जायो । दाउदैया जाबाय सोरजिनि नेरसोन आरो अन्थाया जाबाय सैथोनि नेरसोन हिसाबै लानाय जायो । खेराइ फुजायाव बाथौनि साखाथिजों सा - खोला गोलाव आलि दोंसे खोनानै मोदायफोरनि आसनखौ गावबा गाव जायगायाव फज'नानै फारि फारि फोलायनानै होनाय जायो । बे आलिखौनो बर'फोरा सोरगोनिफ्राय बुहुमसिम अबंलावरि , मोदाय - मोदायजोफोर हान्थिनानै फैग्रा सोरगोनि लामा होनना फोथायो । बे सोमोन्दोखौनो खेराइ फुजायाव दिन्थिफुंनाय जादों । बाथौआव गंसे गासा सावनाय जायो , बेयो अबंलावरिनि जोंसार महरखौ फोरमायो आरो बाथौ बोराइनि लोगो बाथौ बुरुयनि सोरजिलु गोहोनि मोनसे नेरसोन होन्ना बुङो । खेराइ फुजानि मोनसे एंगार हायै बाहागोआनो जाबाय दौदिनी । बबेखानि दौदिनीआ खेराइआव मोदायफोरखौ बिदायहरखांनायनि उनाव बर' फिसाफोरनो फैगौ समफोराव आबादा मोजां जागोन ना - जाया , गामियाव खैफोद आफोदनिफ्राय बारगनोब्ला मा मा खालामनांगौ ? बेफोर सोंनायनि - फिनखौ दौदिनिया होयो । गुबैयै इयुननि जायफोरखौ बुंनो हानायनि गोहोखौ बोरायबाथौ महाराजानिफ्राय मोन्नो हायो होन्ना बर'फ्रा फोथायो । बरफोरनि गेजेराव मोनसे सान्नाय दङ जे खेराइ फुजायाव बयबो गोथारै थानांगौ मानोना बाथौ बोराइनि सेराव रावबो गाज्रि खामानि मावखुमानानै थानो हाया । 
 खेराइ फुजायाव दौदीनिया बाइदि मेथाय रोजाबनायजों खाम , सिफुं जथानि देंखोजों बाथौ गिदिं गिदिं मोसा लांनानै खेराइ फुजाखौ खुंफुंनाय जायो । गुबैयै खेराइ फुजायाव खन्नानै मोसानाय मेथायफोरा जाबाय - 
 ( 1 ) बाथौ गिदिंनाय मोसानाय
 ( 2 ) चत्रली मोसानाय 
 ( 3 ) खफ्रि सिबनाय मोसानाय
 ( 4 ) खैजोमा फनाय मोसानाय 
 ( 5 ) मुफुर गेलेनाय मोसानाय 
 ( 6 ) नाव जावनाय 
 ( 7 ) थुंग्रि सायाव गाखोनानै मोसानाय 
 ( 8 ) खामाव बारखोनाय मोसानाय 
 ( 9 ) दाउ थै लोंनाय 
 ( 10 ) मावजि मेमब्रां गेलेनाय बायदि बायदि । बिदिनो बर'कछारीफोरा बाथौ धोरोम सिबिनायाव खेराइ आरो गारजा फुजानि गेजेरजों गोबां मोदाय दाउदायखौ गाव गावनि थिखानाय आसनाव दोन्नानै फुजिनाय जायो । खेराइ मोदायजोफोरनि मुंखौ गाहायाव फारियै होनाय जाबाय - 
 ( 1 ) बाथौ बोराइ आरो बाथौ बुरुय ( 2 ) आयले ( 3 ) आग्रां ( 4 ) खैला ( 5 ) खारजि ( 6 ) राजखान्द्रा ( 7 ) संराजा ( 8 ) आलायखुंग्री ( 9 ) बुरलिबुरि ( 10 ) लावखार गसाइ ( 11 ) बान्दारी ( 12 ) रनचन्द्री आरो रनफाग्री (13 ) नवाब बादसा बायदि बायदि । 
 बाथौ धोरोमनि आसार खान्थिः -