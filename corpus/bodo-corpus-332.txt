बेनिनो उनाव 1926 माइथायाव बर ' थुनलाइनि जारिमिनाव आरोबाव गांसे दोहोरोम बिजाब ओंखारबावो । बे बिजाबानो जादों मदाराम ब्रह्म बिथाङा सुजुनाय 'बड़ोनि गुदि सिबसा आरो आरोज' । बिथाङा बे सोरजिथायनि थाखायनो 1988 माइथायाव पद्मश्री बिमुंखौ मोन्नो हादोंमोन । 'ऊबं बड़ोनि गुदि सिबसा आरो आरोज ' बे बाउद्रोनाय आरजजों खन्थाइखौ जुरिजेन्नाय नुयो । बेनि उनाव बोराइ आरो बरी सानैजों रायज्लायनाय फावथाइयारि थाखोनि 'बाथौया छोर ? ' खन्थाइजों बाथौनि गोथौ गुमुरखौ बुरीया बोराइनाव सोंथि दैखाङो आरो बोराइया फारि फारियै बेखेवनानै फोरमायलाङो । खन्थाइनि नैबे खलबजों बुरीया बोराइनाव बाथौनि सान्थौखौ मिथिनायनि हाबिलाजों सोंथि दैखांनायखौ रोखा नुनो मोन्दों , जेरै - 
 'बुरी : दिनै अांजां गोसोआ माबा जादों , 
 सुवामी , छोंनो लुबैदों अां नोंन्याउ फंचे , 
 खोन्थागोन्दा सूवामी बाथौवा छोर जादों ? '
 फावथाइयारि खन्थाइया जोबनायनि उनाव बे बिजाबावनो आरोबाव मोन्थाम थाखोनि आरज मेथाइफोरजों लोगोसेयैनो दों 23 बाहागोनि माखासे बोसोनथियारि सानस्रिजों आबुं खन्थाइफोरखौबो मोन्नो हायो । गोजाम बर ' खन्थाइनि दावगाफारियाव फावथाइयारि खन्थाइनि जागायजेन्नायखौ बे बिजाबनि गेजेरजोंनो नुनो मोनो । उदां खबामनि बाहायथायखौबो बे बिजाबाव नुनो मोन्नाय जादों । 
 गोजाम बर ' खन्थाइनि जाखांबोनायखौ एबा रान्नानै सावरायोब्ला बिबार मुगानि रुजुनायाव अलंबार मुगायाव साबसिनै जौगाखांदोंमोन बुंजायो । अलंबार मुगायाव गोदान गोदान लिरगिरिफोरा गोदान सानस्रि आरो गोदान बिथिंफोरखौ लानानै खन्थाइ