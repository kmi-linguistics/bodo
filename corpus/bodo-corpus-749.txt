गथ'साखौ बेनिखायनो एरै बराइना लायो–
 " नै गथ ' नों गोदोबा मामोन 
 हारसा , नेपाल ना गंगारमोन 
 दिनैनिफ्राइ नों बर ' जाबाय , 
 बर'नि आसार - खान्थिबाइदियै फोथारनाय जाबाय
 बर'नि खुलाव सोना लानाय जाबाय । " 
 बर'नि जोनोम जागोदान गथ'साखौ फोथारना खान्थिआ बेसे आब्रु गोनां बेसे समाइना खान्थि । बे बायदि आब्रु गोनां , साबना हामना आसार खान्थिखौ बज'बना बर ' माहारिआ गोदोनिफ्रायनो राइजो जानो सोलोंबोदोंमोन । बाथौ दोहोरोमनि गेजेरजों बर'माहारिआ बेफोरखौ सोलोंबोदोंमोन । जोनोम जागोदान गथ'साखौबो बाथौ दोहोरोमनि खान्थियै बज'ना लानाय जाबोदोंमोन आरो दासिमबो बे खान्थिआ सोलियो । 
 गोजाम मुगानिफ्रायनो बर'नि राइजो जाबोनायनि फारि दावगानि जारिमिनखौ बिजिरना नाइयोब्ला नुनो मोनोदि गोदोनिफ्राय हास्पिताल आरो डाक्तार गैयै समावनो सासे मोदोम बह्रा एबा गोरबोथि आइजोनि गाहामनि थाखाइ , गथ'आ गाहामै जाहाथे जोनोम मोनो बेनि थाखाय सासे अजा एबा जनगुरुआ बाथौ गुदियाव एब सिथ्लायाव हान्थु खराइना एबा जस्लंना बोराइ बाथौनि सेराव आर'ज गाबो । बेनि गुबै ओंथिखौ नाथाय खाइसे मिथिया लासे मोदाय रायसंदों , अजाया मोदाय - दावदाइ फुजिदों , मोदाय दोन्दों होननानैसो फोरमायथिनाय जाबोदों । नाथाइ बे हाबाजों बोराइ बाथौ एबा अबंलाउरिखौसो फुजिनाय एबा गाबज्रिना आर'ज गाबनाय जायो बेखौ गोबां अजा एबा जानागुरुआ बेखेवना होनो रोङा एबा हास्लाबा । बेबाइदि बोराइ बाथौनि सेराव गाबख'नाय आरो दाइ फोदोनि निमाहा बिनायाव बिमा आरो बिफा सानैबो गाहामै गाहाम थांना थायो । बर ' माहारिनि गेजेराव बे खान्थिया जुग जुग सोलिबोदों । दानि बिगियाननि मुगायावबो गामि - गफायाव बे खान्थिआ जोबना थाङाखै । हास्पिथाल एबा फाहामसालिनि मोखां नुयि बर ' गामियारिनि जिउ दैदेन्नायाव दासिमबो बे खान्थियैनो सोलिबोगासिनो दं । बे खान्थिया जोंखौ आर'ज गाबनायनि गोनांथि आरो बाथौ दोहोरोमनि आर'ज मोनथोर आरो मोनथिनायनि गोनांथिखौ गोसोखांहोयो । बेजों लोगोसे बर ' माहारि जौगाहोनायाव बिहोमा होनाय जादों आरो रांखान्थि बिथिङाव हेफाजाब होनाय जादों । 
 बाथौ दोहोरोमनि खान्थि फालिनाय , फुजिनाय , हाबाफारिनि गार्जा होनाय हामबाय , खेराइ , बैसागु , दमासी , खाथ्रिगासा सावनाय , आमथिसुवा बाइदि रंजानाय आरो फोरबो खुंना बर ' समाजखौ जौगाहोनायनि थांखि आरो मिजिं लानानैनो मावफुंबोनाय जादों । बेफोरबादि हाबाफारिया गावजोंगाव अनज्लाइनाय , फोनायनाय , खौसेयै राइजो जानो सोलोंनाय साबना हामना नख'र दानायनि राहा लानाय बिदिन्थिखौनो जोंनो फोरोङो । लोगोसे सावरि बादालि खुंना जयै हाबा एबा Cooperative खान्थियै नख'र आरो समाज दानायनि दिन्थि आरो गोनांथिखौ मोगथाङाव सावना दिन्थिनाय जायो । 
 बर'नि नख'राव नमा न ' थामहिनबा इसिं , अखं , खफ्रा मुंनि खथाथाम न ' लुनाय जायो आरो सेराव बाथौ दुमना बोराइ बाथौखौ सिबिनाय जायो । बाथौ गुदियाव फुं - मोनाबिलि जेवारि सावनानै बोराइ बाथौजों लोगोसे जिदाइन जरा मोदाइ आरो बिमा माइनाव बुरैखौबो राइखांना आर'ज गाबनाय जायो जाहाथे नख'रनि गासै सुबुं समाजखौ गाहामै लाखियो । फुं - मोनाबिलि बोराइ बाथौखौ खुलुमनाय , सिबिनाय खान्थिनि गेजेरजों नख'रनि बिमा - बिफा , बिदा -फंबाय , बिब -बिनानाव , बिमायं , अनलाइनाय , सिबिलायनाय ,