गोबांखौनो मिथिनायनि थासारि एबा खाबुहोया । खायसे सोलाबाखै एबा मिथिनो गोरदोन गोग्लैयाखै होनना एरायखेना थायो । बे बेलायाव दैदेनगिरि एबा अस्तादनि गोसो होनाय आरो गिलिरथि होनायनि सायाव गोबाङैनो सोनारो । गोबां समाव नुनोमोनोदि हारिमु एबा बाइदि मोसानाय आयदा लानानै खुंनाय सावराय मेल , बेंखन सानरायनाय आरो हाबारोंसालि ( Workshop ) आरो फोरोंथायनि हाबाफारिआव रिंगुदामसा , दामजुगिरि आरो मोसाखावरिआ जानगरै एरायखेना थायो । बिखुं होना नाङागोदै थायो । जायनि थाखाय जोंनि रिंगुदामसाफोरनिफ्राय बाङाइ फोरोंगिरि , दिन्थिगिरि एबा अस्तादनि जोनोम जादों होनब्लाबो बांद्राइ बुंनाय जाया । साफा सानै दं गोबां अायदानि सायाव गोथौयै सानाहवा फोरोङो अांनिआनो गोथों , अांनो रोंजोबगौ साननानै । जावनाव बर'नि गुवार गोथौ आरो फैलाव आंगो हारिमुनि फोथारा अरलांनो नागारि गुसेब जालांनो हागौ । गोबां गेवलां मेल , सावराय मेलाव नुनोमोनोदि लांदां सायनासालि थानानैबो रिंगुदामसाआ बेवखोनासंनो सम गैया , नांगौब्ला बबावबा गावजों गाव एदावलायबाय थागोन , नांगौब्ला गलाआव आद्दा मारिलायबाय थागोन , बबावबा खना लानानै उन्दुना थागोन । बेनि अनगायायैबो ओरै बादिबो नोजोराव गोग्लैयो दि खाथिआवनो गेवलां मेल सावरायमेल सोलिफुदों , नाथाय रिंगुदामसाआ खाम , सिपुं , जथा , सेरजा , दामना थालिम खालामदों , मोसादों रंजादों । अथस बै सम आरो थासारिआ थालिम खालामनायनि नोङा सफा सानै फुंखा सुबुं रोंगसा एबा सानसुमै गोरों - गोरानि फंनैसो बिबुंथि खोनासंनाय , सोलोंनाय आरो गोसोआव लानायनि सो सममोन । बेफोर जाथाय आरो नुथायखौ नुबोला साननाय फैयो बैसागु मोसानाय , बर ' हारिमुखौ गोजौ बिथाखोआव जौगाहोनो आरो मुलुग दारबाराव गायसंनो आरो बेसे गोजान । ( 8 ) गोजाम - गोदान रिंगुदामसानो नांगौ रोखोम मासि होनायनि राहा लानायः बद'फोरनि गेजेराव गोबांद्राइ नङाब्लाबो साफा - सानै रिंगुदामसा जोनोम जानानै रुंसारि जालांबाय आरो साफा - सानै जोनोम जागासिनो दं । गोजाम आरो गोदान फाराग लायालासे एबा सानजा , सोनाब , साहा आरो खोलानि फाराग लायालासे बइनोबो मोननांगौ मासि होनायनि राहा थायोब्ला बद ' हारिमु गेवलांसारनाय आरो मुलुग दरबाराव गायसंनाय बेलाआव देरहासार जानो हागोन । जोंनि गेजेराव जोनोम मोननाय साफा सानै गेदेमा सुबुं , हारि - हारिमु , राव - थुनलाइ सिबियारि फोरखौ थाबैनो बावलांनायाव इयुन जोलैआ बिथांमोननि सोमोन्दै मिथिनो हानायनि लामा थाया , थुलुंगा मोनि जालाङो । बेनिखायनो रुपनाथ ब्रह्म , पदमश्री मदाराम ब्रह्म , जोहोलाव नीलेश्वर ब्रह्म , कामिनि कुमार नाजरीि , क्षीरद खाख्लारी , प्रसेनजित ब्रह्म , बिष्णु राभा , शभा ब्रह्म , जनकझंकर नार्जारिमोन बाइदि महरगिरि देंखोगिरि , फावथाइगिरि , लिरगिरिफोरखौ मानबावनो आरो नांगौ रोखोम गाम्बारि खामप्लायाव फज'नो रोनांगोन । बिथांमोननि आगान संनानै बर ' हारिमु राव - थुनलाइ , सोदोमस्रि जौगाहोनायाव इयुन जोलैआ थुलुंगा मोनगोन आरो बैसागु मोसानाय , मेथाइ रोजाबनायजों लोगोसे गेदेमा बद ' हारिमुआ जौगाखांना मुलुग दरबाराव गयसंजानो खाबुमोनगोन । बे बेलाआव दुलाराइ हारिमु आफाद , बर ' थुनलाइ आफाद , दुलाराइ फरायसा आफाद ,