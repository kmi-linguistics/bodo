1951 माइथाइनि सेप्तेम्बर दानसिम जोबथेसालियाव थानांदोंमोन । बिष्णु प्रसाद राभा आरो रति सरगियारीया गुबुन दाबसे जाइगायाव गौथुमारि हाबा लानानै दंहैयोमोन बिथांमोन सानैया हमजानायनिफ्राय बारग'यो । रति सरगियारीया आरिमु गुरु बिष्णु प्रसाद राभाखौ माबोरै आरो बबाव लोगो मोनजेन्नायमोन बेनि सोमोन्दै " सा - कामरुपनि गामि गामि " राइथाइयाव एरै फोरमायदों - " 1948 माइथाइ । खोला कामरुपनि पलाशबारि हालामनिफ्राय ल'कनाथ बरुवाजों बिष्णु राभाया बुरलुंबुथुर दिङाजों बारनानै सा कामरुपयाव आबादारि गौथुमखौ गोख्रों खालामनो थाखाय फैनानै बरमायाव नुजाफैयो । बरमानि मौजादार लहित डेकानि न'आव हप्तासेफ्राम सम स्रोदयै थाखोमायो । पुलिस अा बै समाव बिप्लबी कमिउनिष्ट पार्टिनि दैदेनगिरिफोरखौ नागिरखावबायदोंमोन । बे समावनो राभाया बै हालामनि पार्टिनि आदर्शजों गोरोबनाय जायगानि माखासे सुबुं मिथिनो लुबैनायाव लहित डेकाया गिबियाव आंनि खोथा बुङो । आंनि बिफं तिथि सरगियारिया बरमा गोजौ फरायसालिनि फरायसा आरो अब्ला गोजौ फरायसालिनि हष्टेलावनो थायो । राभाया सानसेखालि हराव दैलां बहरनि मोसौ फाफ्लिजों आबुं दबिं दैमाखौ टेङाबारि गाहादजों गान्नाय हिखौ खर'आव खाना लानानै तिथिखौ बिखुङाव बानानै सानस्रिना बारो आरो हरनि थाम रिंगायाव आंनि न'आव ( दीधेली ) नुजाफैयो । ल'कनाथ बरुवाखौ लामाथिं थिनहरफिनो । बरमायाव लामा सेरावनो पुलिस थाना , पुलिसनि नोजोरा राभानि सायाव । बेनिखायनो बिंथांआ दै लामाजों फैनो गोनां जायो । बैखालि हरावनो बिष्णु राभाखौ अां गिबि खेब खाथियावनो मोनो । अदेबानि बेनि सिगांआव आं राभाखौ बरपेटा र'डआव जथुमनाय ट्राइबेल फरायसा जथुम्मानि हारिमु आफादाव