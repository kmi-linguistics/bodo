गारना नखर'आव असमिया , इंराजी , हिन्दी बाइदि रावखौ बर'फोरा बाहायनायानो बिनि बिदिन्थि । हारिनि गान्नाय - जोमनायखौ गारना गोदान मुगानि हामजुगु सारि , मेक्ला , मेकसि , सुरिदार , सेलवार बाइदिखौ बर ' आइजो सिख्लाफोरा बाहायनायनि गुदियाव मा दं बेखौ सान्नायनि सम जाना फैदों । बर ' राव थुनलाइखौ जौगाहोनायनि सोलाय गथ' - गथायखौ गुबुन बिजोंआव हगारनो सान्नाय मोन्दांथि । गुबुन समाज खान्थिनि आसारखान्थिखौ बोजबना गावखौ जौगाबाय , हामजुगु दिन्थिनो थांनायाव बर ' फोरा हारिनि बिथाथिखौ जाइब्रुं खालामबोगासिनो । जाइनि थाखाय बर'नि बिथाथिया दिदोमथियै गसंथानो हायै जाना गुबुन समाजखान्थिजों मन'जानो नागिरनायनि मोखां नुनो मोनो । आइखांसि बर ' सुबुं समाजाव सोरबा जौगानायाव बर ' सुबुं समाजनिफ्राय हामग्लाइनाय दं । नाथाय गावनि जौगानायाव बर'नि बिथाथिखौ हुखुमोरनो थांदोंब्ला बै बर ' सुबुं समाजनि माब्लाबो जौगानायनि नेर्सोन नङा । 
 बेबायदि आखुथायनि आलासि जानाय बर ' सुबुं समाजाव नुनो मोन्नाय जादों । बे सोद्रोम समाजनि सोद्रोम गैयै बर ' सुबुंसो होन्ना सिनैथिखौ अराय गाव गावनो होगासिनो । बेयाव बे सारिनि सुबुंफोरा गाव - गावखौनो गोदान समाजनि मेलेमजिबि होन्ना सान्नायनि मोन्दांथिया ओंथि गैया । बबेखानि गावनि जौगा जिउ खुंनायजों लोगोसे हारिनि बिथाथिखौ सरजाबनो हानायावसो गुबै बर ' सुबुंथिनि महरा अराय बेरखाङो । जाइ बिथिंजों बर'खौ मुलुगाव मोनसे गेरेमसा हारि महरै गायसंनायाव इयुन मिजिंनि खरागा बर'फोरनि गेजेराव दिमोलै बोहैबाय थानो खाबु मोन्नायजों लोगोसे बर'आ आबुं गेरेमसा महरखौ लानो हागोन ।