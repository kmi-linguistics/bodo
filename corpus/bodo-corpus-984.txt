बाथौ दोहोरोमनि सानथौनिफ्राय जों मिथिनो मोनबावयो दि गासै जिब - जुनाद आरो दंफां - लांइफांनि जिउआ बान्दोबा एबा थाखोबा । सोरजि जेन्नायनिफ्राय थैनायसिम गासै जिबनि जिउआ बान्दोबा । सेथि बान्दोआ जिब उजिजेन्नाय एबा धुण अबस्था ( embryo ) , नैथि बान्दोआ जोनोम मोन्नाय , थामथि बान्दोआ देरथानाय , ब्रेथि बान्दोआ बोराइनाय आरो बाथि बान्दोआ थैनाय । जिब सोरजिजेन्नाय जोनोम मोन्नाय आरो देरथानाय - बे मोनथाम थाखोआव एबा बान्दोआव जामनाय एबा क्षय गैया । बेनि थाखाय बान्दोखौ हाफ्लोंनाय जाया । नाथाय बोराइब्ला आरो थैब्ला जामनाय दं । बेनि थाखाय गोजौनि बान्दो मोन्नैखौ हाफ्लोंनाय जायो । बेनो सुंद'यै बाथौ सानथौ । बाथौ सानथौ रावबो नेवसिनो हाया सानसुमा सुबुंफ्रा । बाथौ दोहोरोमनि सानथौखौ गोरोब गोरोबै खिन्थाब्ला गुबुन हारिनि सुबुंफ्रा सोमोनाङो आरो बुङो नंगौ बाथौ दोहोरोमनि सानौआ जोबोद गुवार , जोबोद गोथौ ।