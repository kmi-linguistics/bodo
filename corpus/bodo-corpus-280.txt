बिरगोस्रिखौ लोगो लालायनानै गंगार राजानि मदद लानानै ब्रिटिसजों दावहा नांनाया साफा साफा हारि अनफावरि जोहोलाव जोहोलावजोनि गोख्रों आखुखौ रोखा फोरमायथिदों । हारिनि थामोनथाखौ रैखा खालामनो गाव गावनि जिउखौ बाउसोमनाय जोहोलाव जोहोलावजोनि जारिमिनारि आखुथाय महरै फसंदों । राजा - रानिनि आखुथायफोरनि अनगायै सरासनस्रा फोरजाफोरनि आखुथायजोंनो सल'माया साजाय जादों । सल'मानि आखुदानाय फारसे सल'मागिरिहा गोबां खाबु थासेआवबो आखुथायफोरनि बेखेवथिखौ जोबोद खम होदों । 
 'थेंफाख्रि तहसिलदारनि थामानि थुंग्रि ' सल'मायावबो ब्रिटिसनि हेंथायै फोरजा फिसाफोरा सिं - सिं जांख्रिखांनो नाजानाय नुथाया नुजाहांदोंमोनब्लाबो नाथाय बांद्राय एरखांजायासै । साफासानै ब्रिटिसनि हेंथा नुदोंमोनब्लाबो सल'मानि जोबनायथिं रामचन्द्रखौ फासि होनाय सावगारियाल ' नुजादों । बे सल'मायाव ब्रिटिसफोरा रानि भाग्यश्वरिनि थिननायावसो गावहा फिसाज्लाय उन्दैखाय खाजोना खांनायनि बिबानखौ मोनदोंमोन । थेंफाख्रिनि आखुनिफ्राय हारि अनफावरि आखुखौ मोनदांस'हानाया गोब्राब । मानोना सल'मा गिरिया बिनि गोसोखो दिदोमैनो फोरमायलांदों । बिनि सासे बान्दा गथ'नि मिरौ जिरोयै क्रकनिथाखाय थैनांनायाव दुखुमोननाय , बर'सुबुंफोरा आइजोखौ मानहोनो रोंनाय बाथ्राखौ ब्रिटिसनो बुंनाय , हारि अनफावरि बिमाय मुसाहारिखौ फावफान्दायनानै बुथारनायाव बावनो हायै दुखुमोननाय आरो हारिनि जानानै बिग्रायखांनो नाजानायाव हमना रामचन्द्रनि फासि होनायखौ दुखुमोननानै गोजान गुबुन जायगायाव दावबायनायखौ नुयोब्लासो थेंफाख्रिनि हारि मोजांमोननायनि आखुखौ हमदांनो हागोन । सल'मा गिरिया आखुथायफोरनि सिनायथिखौ आखुथायनि खुगानिफ्रायनो फोरमायथिदों आरो बिसोरनि मावथायनि