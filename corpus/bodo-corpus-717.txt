भुमाव गाव हारिनि जोलैखौ रैखा खालामनाया गासैबो जिब - जुनातफोरनि मोनसे अराय सैथो खान्थि । गावनि फोलेरखौ फारियै फोथांनानै लाखिनो थाखायनो गासैबो जिब हारिया हाबा खालामो एबा जुलि लायो । गुबुन जिब जुनातफोरबादि मानसियाबो गावनि फोलेरखौ फोथांनानै लाखिनो थाखाय हाबा एबा जुलि लायो । मानसिनि अनगायै गुबुन जिब - जुनातफोरनि जुलि लानायनि फोर्बो खुंनाय जों नुनो मोना । बिसोरनि जुलिया मिथिंगानि गोथार खान्थिजों जायो । नाथाय सुबुं माहारिया मुलुगनि गासैबो जिबनिख्रुइ जौसिन जायगा आवग्रिनानै थादों , मानोना बिसोर सान्नो - हनो रोंगौ । बेनिखायनो , आरोबाव , बे सुबुं माहारिया गावसोरलो जुलिनि मिथिंगायारि फोर्बोखौ दाथायारि महर होदों । 
 मानसिया समाजारि जिब । बिसोर समाज दानानै जिउ खुङो । मानसि हारिनि बे समाजाव गोरोबनानै जिउ खुंनायाव साफा हिनजाव आरो हौआया गोरोबनायनि दाथायारि फोर्बोखौनो मानसिया हाबा एबा जुलि होन्नानै बुंदों । भुमाव सान्थ्रहायै मानसिनि आसार - खान्थि , राव - हारिमु , धोरोम आरो समाजखान्थि