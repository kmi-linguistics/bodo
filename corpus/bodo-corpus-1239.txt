फोलेरनि फार्से जोबोर सिबिनाय आरो मान होनाय दं । बिसोरो बुहुमनि धोनिसिन फालांगिरि सुबुंफोर । बेबादिनो मोनसे समाव धोन सम्पतिनि गेजेरजोंनो बुहुमनि सुबुंफोरखौ गावसोरनि सिङाव दोन्नो हानाय जादोंमोन । बेखौ लानानै बिसोरहा गौरब दंमोनदि हारि हिसाबै मोनबो हादर एबा खुंथाइनि बाहागो गैयाब्लाबो बिसोर बुहुमनिनो बिगोमा । नाथाय जिगु जौथाइयाव जेब्ला हादर दानाय आरो राइजोमा फुवारनाय , फार्सेथिं हादरफोरनि उदांस्रि नागिरनाय सानस्रियाव इहुदिफोरनि बै सानस्रिया मोनबो खामानियाव फैयाखेंमोन । फार्सेथिं हिटलारनि इहुदिफोरखौ बुथारग्लुंनायनि हाबाफारियाव बिसोरो बुहुमनिफ्रायनो जोबस्रांलांगोनबादि थासारियाव थांदोंमोन । नोजोर गोनां बाथ्राया बेनोदि नैजि जौथाइनि गिबि ब्रैजि जिथाइसिमाव ब्रैजि लाखनिख्रुइबो बांसिन इहुदिफोरा इहुदि हारि , बे मुंनि थाखायनो बुथारजादोंमोन । बेनि उनाव बिसोरनि गेजेराव मोनदांनाय मोनसे सानस्रिया जादोंमोन आलादा हादरनि गोनांथि । नाथाय , अब्लासिमहालागै इहुदिफोरा बुहुमनि मोनसेबो जायगायावनो आलादा हादर दानो हाथाव मोनबो इहुदि सुबुं सानखो गोबां ओन्सोल गैलामोन । अब्ला , बिसोरो गावसोरनि जुवस धोरोमाव इशोरा होलांखानाय गावसोरनि जोनोम थावनि होन्नानै फोथायनाय जेरुजालेम एबा दानि इज्राइलनि फार्से नोजोरथि हरदोंमोन । बे समाव दानि इज्राइलआ टुर्कि राइजोमानि बेंनायनि सिङाव पेलेष्टाइनजों बाहागोसेमोन । बे समाव इहुदिफोरनि सुबुं सानखोआ बे ओन्सोलाव गासै सुबुं सानखोनि गेजेराव थाम जौखोन्दोल'सैमोन । नाथाय , अवार्ल जुवस फराम दानानै बिसोरो बुहुमनि जेराव मेराव थानाय इहुदिफोरखौ बे इज़ाइल फार्से फैफिनहोनो थांखि लायो । बेबादिनो गावनि हारिनि फार्से गाबखांनाय गोनां इहुदिफोरा गावसोरनि हारिनि रैखाथिनि थाखाय आलादा हादर दानायनि थांखिजों इज्राइल फार्से फैफिन्नो हमदोंमोन । बेबादिनो थाम जौखोन्दोल ' सुबुं सानखो गोनां इज्राइलाव 1946 माइथायसिमावनो 36 जौखोन्दो बारायफैदोंमोन । बेबादिनो उनाव मुलुगनां खौसेथि आफादनि गनायथिजों 1948 माइथायाव इज्राइलखौ इहुदिफोरनि थाखाय मोनसे आलादा हादर सोरजिनाय जादोंमोन । बे जाफुंसारनायनि गुदियावनो दंमोन इहुदिफोरनि हारिनि फार्से गाबखांनाय गोनां खौसेथिनि सानस्रि । हारिमु , धोरोम , राजखान्थि , समाजखान्थि गासैबो बिथिङावनो बे समाव इहुदिफोरा फाराग दंसैमोन । बेनि गेजेरावनो आरोबाव सोमोनांथावसिना नैबेबावमोनदि इहुदिफोरनि रावआबो फ्राय गोमालांबायमोन , गोबां इहुदिफोरा गावसोरनि रावखौ खोमानानै लाबायमोन । नाथाय , इहुदि बे हारिनि मुङावनो बिसोरो खौसेथि जाफिन्नो हादोंमोन । इहुदिफोरनिबादि बर'फोरनि गेजेरावबो हारियारि खौसेथिनि जाथायखौ नैजि बोसोरसोनि सिगांल ' मोग्थाङावनो नुनो मोन्नायखौ जों गोसोखांनो हागौ । राव गोमालांनो हमनाय , सेरखाय - बेरखाय गोसारनानै थानाय बर'फोरनि गेजेरावबो मोनसे समाव बर' हारि बे हारिनि मुङावनो बर'फोरा खौसेथि जाखांबोफिनदोंमोन । बेनि गेजेराव गोख्रोंङै हाबा मावनाय दैदेनगिरिया जादोंमोन बड'फा उपेन्द्र नाथ ब्रह्म । बर'फोरनि थाखाय आलादा राइजो बड'लेण्ड सोरजिनायनि थाखाय उपेन्द्र नाथ ब्रह्मआ खावलायदोंमोन धोरोम , राजखान्थिनि मोनबो फाराग गैयाजासे साफ्रोमबो बर'साफोरखौ खौसेथिनि सानस्रियाव ज ' जाफैनो । बर'फोरनि गेजेराव , गासै धोरोमारिफोरखौ लाजोबनानै मोनसे फोथारावनो , बर ' हारिनि मुङाव गाव गावनि खान्थिजों सिबिनाय बाउनाय धोरोमारि खौसेथि सानस्रि बियों लाबोदोंमोन । गासै राजखान्थि हान्जाफोराव थानाय बर'साफोरखौ बर ' हारिनि मुङाव मोनबो फाराग लायाजासे ज ' जाफैनो खावलायनानै राजखान्थिगिरिफोरनि राजखान्थियारि जथुमबो बेयो खालामदोंमोन । बेबादिनो बर'फोरनि गासै हारियारि नांमोनखौ मोनदांहोनो आरो गोख्रोंथि जाखारनाय लाबोनो नाजानानै , बर'खौ बुहुमनि मोनसे माष्टार रेष दानो खालामनाय स्लगानजों , बड'फा उपेन्द्र नाथ ब्रह्मनि बर'फोरनि खौसेथि लाबोनो हानायखौ जानो हागौ बर'साफोरा बावनानै थाङाखै ।