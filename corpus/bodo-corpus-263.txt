बिजानुवा गोथैखौ फबोब्ला बिजानुवा हासिङाव नो थैगोन आरो सावोब्ला खामथारनानै जोबस्रांगोन । बिदि खालामब्ला गुबुनाव सनदेरनायनि गिनांनो थाया । बे नोजोरैनो , न'खराव मानसि थैब्ला सि - जोम सुनाय , थोरसि लथा सुस्रांनाय आरो न'लिरस्रांनाय जायो । फारसेथिं न'खरनि मानसि थैब्ला न'खरनि सोद्रोमाफोरनि देहाया दुखु दाहाजों लोरबां जायो बे समाव आदार जायोब्ला दोगोन जानो गोब्राब जायो बरन्स ' बेराम जानायनिसो खाबु थायो । बेनिखायनो , थैनाय समनिफ्राय सानथामहालागै जेबो गिलिर आदार जायाबालानो हायोब्ला उनाव फिथाइ सामथाय जानाया धोरोमनिल ' बोसोन नङा बेयो गोनोखोनिबो थोननाय बाथ्रा । 
 ( घ ) इशोरनिआव आरज गाबनाय : माब्लाबा गोब्राब लोमजायोब्ला मोजां हस्पिटालाव बेरामिखौ लांखांनायनि उनावबो इशोरनि सायाव लामा नायनाय नुनो मोनो । इशोरनि सायाव फोथायनाय लाखिनानै आरज गाबब्ला बेरामि आरो न'खरनि सोद्रोमाफोरनि गोसोआव एसेब्लाबो गोजोननाय फैयो । बे गोजोननायानो बेरामिखौ फाहामनायाव हेफाजाब होयो । देहा नायबिजिरगिरिफोरनि बादिब्ला गोसोनि दुखु दाहाया माबा नङा माबा मोनसे सोलेराव बेराम सोमजिहोनो हागौ । गोनोखोआ सावस्रि फाहामनायनि थाखाय मुलि दिहुननो हागौ , बेनि जाहोनखौ संदाननो हागौ नाथाय सुबुंनि गोसोआरि दुखु दाहाफोरखौ स्रां खालामनो हायाखेै । बेखौ धोरोमनि गेजेरजोंसो बोस्रांनो हायो । बे आयदाखौ होबथानो थाखाय आथिखालाव गोनोखोआ 'गोसो बिगियान ' ( साइकलजि ) मुङै मोनसे सोलोंथाइ आयदा सोजाबदेरबाय । ( ङ ) आमतिसुवा एबा अम्बुबासियाव नेम फालिनायः आमतिसुवा एबा अम्बुबासियाव हालेवनो