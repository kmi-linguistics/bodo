मुलुग संसारखौ सोरजिजेन्नायनि बाथ्राफोरा जोबोद सानगोथौ । जायनि गुदि बिजौ सं दानब्लाबो सानस'नो हाया आरो रुगुंबो मोना । थेवब्लाबो सुबुं माहारिया बे आजां - गाजां मुलुग संसारखौ नुवाथारी आनान गसाइआनो सोरजिदों होन्नानै सानबोदों आरो बिखौनो फोथायनानै इश्वोरखौ सिबिबोदों । जों बइबो इश्वोरनि अन्नायखौ मोन्नो जेब्लायबो हास्थायो । इश्वोरनि अन्नायखौ मोन्नो लुबैयोब्ला इश्वोरखौबो जों थार फोथायनायजों सिबिनो रोंनांगोन । इश्वोरखौ सिबिनायनि बिजोङानो जाबाय धोरोम । महापुरुषफोरा समाजखौ बेंथाना लाखिनो जुनै धोरोमखौ मानसिनि थाखै सोरजिदों , अदेबानि जों बुंनो हागौदि - - धोरोमा सुबुंनि थाखै सोरजिनाय नाथाय धोरोमनि थाखै सुबुंखौ सोरजियाखै । 
 जोंनि हादत भारतबर्षआ ऋषि मुनिफोरनि जोनोम हादर होन्नानै बइबो मिथिगौ । बै ऋषि - मुनिफोरा याग - यज्ञ एबा तपष्या खालामनानै रोंमा गियान मोन्नो हादोंमोन आरो बै गियानफोरखौ सुबुं समाजनो बिलाइना होलांनो जुनै लोगोसे सुबुं - समाजखौ बेंथाना लाखिनो थाखै नुवाथारि इश्वोरखौ थांखिनानै गोबां बोसोन श्ल'क आरो इश्वोर सिबिनायनि आसार - आखु आरो नेम - खान्थि दानानै लादोंमोन आरो ऋषि - मुनिफोरनि सोरजिनाय बै लामाजोंनो सुबुं समाजा दैदेनजाबोदों दिनैसिम बै बाथ्राखौ नोंखाय बुंनो थाङोब्ला गावखौनो फोलानाय जागोन । भारतआव जोनोम मोन्नाय ऋषि - मुनिफोरा सोरजिलांनाय बैसोर श्ल'क , सानथौ आरो आसार - खान्थिनिफ्रायनो महापुरुषफोरा धोरोमखौ जोनोम होदों आरो इश्वोरनि माया - मोनन्थिनाखौ सुबुंनो मिथिहोनो बेद - बेदान्त , पुरान , उपनिषद बाइदि बाइदि धोरोम बिजाब रनसायना धोरोमनि गेजेरजों इश्वोरखौ गोरोमनो लोमा दिन्थिनानै होदों । जारिमीना भारतनि सोदोमश्रीखौ हिन्दु सोदोमश्री होन्ना बुङो ; बे बाथ्राखौ जों बइबो मिथियै नङादि - - हिन्दु दैमानि सेर - सेर बसत खालामना जीउ खांनानै सोमोदोमश्रीया जौगाखांनायनि थाखै भारतनि सोदोमश्रीखौ हिन्दु सोदोमश्री होन्नानै बुङो । आरो बै समनि समाजा बेद - बेदान्त , पुरान , उपनिषदनि बोसोनजों समाजखौ दैदेन्नाय जादोंमोन ; बेखायनो भारतनि दोहोरोमा हिन्दु धोरोम मुं मोन्नायाबो ओंथि गोयै जानो हाया । बुंनो गोनांदि - - हिन्दु दोहोरोमा जोबोद गोजाम दोहोरोम , थेवब्लाबो हिन्दु दोहोरोमनि सासे थि दिहुनगिरि गैया । बेद - बेदान्तआनो बे दोहोरोमनि गाहाय । बेखायनो हिन्दु दोहोरोमखौ बैदिक दोहोरोम होन्नानैबो बुङो । पण्डितफोरा भारतआव जोनोम मोन्नाय गासै दोहोरोमखौनो हिन्दु दोहोरोमनि दालाय ( उत्स ) बुंनो नागिरो । नाथाय बे बाथ्राया बइनिबो थाखै गनायथावना होन्नानै बुङो हाया । मानोना मंगलीय तिब्बत बर्मी राव फोलेरनि बर ' समाजा जारिमीना मिथिस'हायि समनिफ्रायनो " बाथौ " दोहोरोमखौदि सिबिबोदों जानो हागौ बेनि थार सम आरो मुगाखौ आसि थुयै थुयै थांखिना दिन्थिनानै होनो जोंनि आखायाव थख ' थख ' जारिमीन गैया । थेवब्लाबो बर ' सुबुं समाजनि आखायावनो बे बाथौ धोरोमनि नेम - खान्थिनि गेजेरजोंनो बर ' समाजा दैदेनजाबोदों आरो इयुनआवबो दैदेनजागोन । बर ' समाजनि मावनाय - दांनाय , आसार - आखु आरो बिसोरनि दाजानाय नेम - खान्थिनि गेजेरजोंनो सोलोंथाय आरो सान्नाय - हनाय गासैबो बाथ्राफोरा बाथौ दोहोरोमनि