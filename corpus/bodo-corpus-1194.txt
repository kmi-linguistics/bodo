दै गांना फैदों फिसाआ । लाबोदो जाबायब्ला । [ बे समावनो सिखिरिआ साहा लाना फैयो आरो टेबुलाव दोन्ना बुङो ] सिखिरि : [ मिनिस्लु मिनिना ] दिनै आदाआ बर ' एनथाबजों साहा लोंदों । [ साहाखौ होना थांफिनो ] जाउलिया : साबगौ लोंनोसै दे । [ जाउलीया आरो बेमाफारियाआ साहा लोङो । ] बेमाफारिया : सिखिरि आइ , ओंखामाबो थाब जानदो । मेंना फैदों जमिदारा । थाब जाना थाब उन्दुथोंसै । ना मा बुङो जमिदारआलाय ? जाउलिया : जागोन दे आदै । आंखौ आलासि होन्नायनिख्रुइ न'नि मानसिबाइदि सान्ना ला आदै । नंनायनि नङैनि अांसो जेब्लानो मोनो अब्लानो फैना आख' - फाख ' खालामफैबाय थानाय जाबाय । बिनि थाखाय निमाहा बियो आदैमोन्नाव । [ खुलुमो ] बेमाफारिया : बेखौ जेबो दासान जमिदार फिसा । नों गावनि न'बादि सान्ना लानो हागौब्ला जोंबो नोंखौ फिसाबादि सान्नो हाया होमब्ला ? सान्नैनि संसाराव बिब्दिनो गोरोबलायना मिनिखुसि मोनजालांब्लानो जाबाय । दे बिदिब्ला ओंखाम मोनसान्दि दसे जिरायदो । अां बाथौसालियाव हाबनि । जाउलिया : दे आदै । [ सिखारो ] बेमाफारियाआ गाव उन्दुग्रा न ' फार्से हाबलाङो आरो जाउलियाआ सौरा न'आव हाबलाङो । ) [ फैसालि गोग्लैयो ] ( नुगाब्रै ) [ पुर्णिमा अखाफोर दानसोरां । हर गेजेरनि बइबो उन्दुस्रिनाय सम । गोजानाव दाउ खौऔ , हाफिसा हौवा दाउ गाबनाय रोमै रोमै रिंखांफैयो । गेजेर गेजेर गोमोथिं , खानस्रि गुमा गाबनायनि सोदोब खोनानो मोनो । बेमाफारियानि न'नि बारिख'ना । बारिख'नानि दाबसे लांदां जायगायाव जाउलिया आरो सिखिरिआ रायज्लायदों । न'नि सिथ्ला आरो बारिनि सोरगिदिं खना - खनला सांग्रेमाआ गोदाव सोराव बिरबायदों । ] जाउलिया : सिखिरि । बे हर गेजेराव बिब्दि रायज्लायखोमानाय नुबोला जोंखौ सोर मोजां होनगोन ?