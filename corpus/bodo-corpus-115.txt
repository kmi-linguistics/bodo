ब्रजेन्द्र कुमार ब्रह्मनि 'अख्रां गंसे नांगौ' ( 1975 ) , इश्वोर चन्द्र ब्रह्मनि 'फैफिन' , कामाख्या ब्रह्मनि 'गुथाल' , बिजय बाग्लारीनि 'आंनि अनजालिया मोसा फाख्रि' ( 2001 ) , अनजुनि 'फासिनि दौलेङाव अखाफोर' ( 1995 ) , बाइदि खन्थाइ बिजाबफोरा गोदान सानस्रिनि गोदान आदबै सुजुनाय खन्थाइ बिजाब । आथिखालनि गोदान बर ' खन्थाइनि बिथिं होनोब्ला बर ' थुनलाइनि मुलुगाव सानस्रिनि गुथाल लाबोना होफैदों होनना बुनो हायो । बर ' खन्थाइगिरिफोरनि गोसो सानस्रियाव जावरिखांनाय लाबोनानै होफैदों । अख्रां अनसुला खन्थाइगिरि ब्रजेन कुमार ब्रह्मआ साबसिनै दानस्रांनानै होनाय बर ' खन्थाइनि लामाजों आगान सुरबोनानै आथिखाल खन्थाइगिरिफोरा बर ' खन्थाइनि सानस्रि - मुस्रिखौ आबुं आरो गेरेमसा महर होनो मुखुब जानायखौ नुनो मोनो । आथिखाल खन्थाइनि बिथिंफोरा आथिखाल समाजनि थान्दै बायदि । समाजनि बायदि जेंना , हेंथा आरो बेनिफ्राय सोमजिनाय दाहा बिदांनि बाथ्राखौ खन्थाइनि आयदा महरै बजबनानै लायो । समाजनि गेजेराव गावजों गाव एबा एना - एनि , मोनसा - मोनसि समाज खान्थि आरो राजखान्थियारि गुलाय - गुजाय सुबुंस्रि आरो सुबुंथिनि बेसेन गोमानाय गुबुन फारसेथिं गोनोखोनि साग्लोबसार महर आरो बेनिफ्राय सोमजिनाय बेरेखा राव बेफोर जेंना बुंफबनाय गोनोखोयारि समाजनि बायसेथ्रा बिथिंनि सायाव सोनारनानै आथिखाल खन्थाइनि आयदा थामहिनबा थिम दायो । बेनिफ्राय