फोरोंगिरि , रां - रुफा गोनां सुबुंआफोरा हारिनि राव बिजोंखौ नेवसिदों । गामिनि गोरिब - दुखिया , जाम्बा - जाम्बि नखरनि गथ' - गथाइफोरनो बेखौ सिबिनो आनफैसान लानो थिका होनानै दोनदों । बिसोरनि बेफोर बादि हाबाया हारिनि राव - बिजोंखौ बुथारनो नाजानायनि अनगायै मा मोजां हाबा जानो हागौ ? दिनै 30 निफ्राइ 40 जौ खोन्दो बर ' फरायसायासो गावनि बिजोंखौ फरायो आरो 60 निफ्राय 70 जौ खोन्दोयानो गुबुन बिजों फरायो । बेफोर बादि सिन्था आरो मावनायजों हारिखौ दागोन बोरै ? हारिनि इयुन जिउनि गोजोरथि आरो थामोनथाखौ बेबादिजों बोरै आसा खालामनो हानो ? 
 हारिनि धोरोम हारिमुखौ अनसाइनायावबो हारिया दिनै सेरखाइ - बेरखाइ । गावनिखौ जोगारनानै गुबुननिखौ बजबदों । बाथौनि जायगायाव ब्रह्म , खृष्टान , सतसंघ , कृष्णगुरु , शंकरी , मुसलिम जाय जेरै रोंगौ बेखौनो गोबादों । हारिनि आंगो फोर्बो मागो , बैसागोनि जायगायाव बाइदिसिना फोर्बोया जायगा लानो हमदों । हारिनि अांगो गाननाय - जोमनायनि जायगायाव सारि - मेखेला , लंपेन्ट , सुरिदारफोरा जायगा लाबाय । साल - गान्दै , माखुखौ बर'फोरनि नखराव , लांगोनायाव नुलिया । फारसेथिं हारिनि बे बाइदिसिना गाननाय - जोमनायखौनो गुबुन सियान हारिफोरा कल - कारखानानि हेफाजाबजों दिहुननानै बर'फोरनिफ्राय रां - रुफा लुथिनो खाबु लानो हादों । 
 बर'फोरा बे ओन्सोलनि हानि फिसा होननानै गोबां हा फोरखौ आवग्रिनानै लानो नाजादोंब्लाबो नाथाय बे हाखौ मोजाङै बाहायनायाव फेलें जादों । अलसिया आरो वर्क कालसार गैयैनि थाखाय रोजा रोजा बिघा हाफोरा ओरैनो गोग्लैसोना थाबोनायनि थाखाय रांखान्थि हालोदा गाज्रिनिफ्राय गाज्रिसिन जालांनो हमदों । नखर , समाजनि थासारिया गुबुंले जानायजों लोगोसे जिउ लामायाव आन्दाइहैनो गोनां जादों । बेखौनो खाबु लानानै गुबुन सियान आरो सांग्रां हारिया दिनै इसे गाबोन इसे बरफोरनि हा - हुखौ दखल खालामनो खाबु मोनदों आरो बर'फोरा गावनि न'आवनो जायगा गोमाजानो गोनां जादों । 