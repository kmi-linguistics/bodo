थाखाय बाथौ दोहोरोम फसंथान एबा गेदेमा सुुबुंनि मुं दोन्नानै जेरै– Swrbang Subung Bihuram Boro Institute of Bathou Religion and development ( SSBBIBRD ) गायसननांगौनि जोंहा गोनांथि दं । बाथौ दोहोरोमनि सिबियारि आरो गुबुन दोहोरोमनि सिबियारिफोरखौ बाथौ दोहोरोमनि सायाव मिथिहोनांगौनि थाखाय 'बेंखन सावरायमा एबा seminar cum workshop खालामनांगौनि गोनांथि दं जोंहा दा । बे बेंखन सावरायमा ( Seminar cum workshop ) फोरनि गेजेराव " बर माहारिनि राव थुनलाइ , हारिमु , रांखान्थि , राजखान्थि , समाजखान्थि , दोहोरोमखान्थि आरो हादर जौगानायाव बाथौ दोहोरोमनि बिहोमा , " एसिया हादरमायाव बाथौ दोहोरोमनि जौगासारनाय आरो हिन्दु दोहोरोमजों रुजुनायाव सा - सानजा भारतनि बाथौ दोहोरोम , " बाथौनि सान्थौ , खेराइ आरो सुबुं अनसायनाय , " बैफोरखौ खालामनांगोन जों दा । बाथौ सिबियारिफोरखौ 'नैथि मंगलबार , फुरनिमा , अमाबैसा , एखादसि बाइदि बाइदि गोथार सानफोराव बाथौ मन्दिराव गेदेमा सुबुंफोरखौ लानानै आफा बाथौ एबा अबं थान्दैनि सायाव सावरायनायनि हाबाफारि लानांगौनि गोनांथि दङ जोंहा दा । बाथौ दोहोरोमाव गुबुन दोहोरोमनि सिबियारि हाबफैब्ला दिक्षा होनांगौनि एबा खालामनायनि गोनांथि दङ जोंहा दा । बरफोरनि बाथौ दोहोरोमाव खोमसिया साग्लोबनाय नख्राङाव सोरांनि आबिर सारफावना होनांगौनि गोनांथि दङ जोंहा दा । बुरलुंबुथुर दैमानि बोहैनाथ दैः रानजोबलांथों , थर बालाहामानि अन्थायफोरा साननि ढुंनायजों गलिलांजोबथों थेवब्लाबो बरफोरनि राव , थुनलाइ , हारिमु , बाथौ दोहोरोमखौ बुहुमाव थांनानै थाहोनांगोन जों दा । 
 " बाथौ दोहोरोमा हारिमुनि सिनस्रि , बर ' हारिमु हारिनि आयना , बर ' हारिमुआ थांब्लासो बाथौ दोहोरोमा थांना थागोन , बाथौ दोहोरोमा थांब्लासो बर' हारिया थांना थागोन । " 
 " बाथौ दोहोरोमा सुबुं थुबुरमा , इसोरनि जथुम्मा , बाथौ दोहोरोमा मुलुगनि गिबिसिन , गोजामसिन दोहोरोम , बाथौ दोहोरोमा मुलुगनि सान्थौ , थाथौ निथि आदर्शगोनां दोहोरोम , बाथौ दोहोरोमा मुलुगनि नुवाथारी गोहो । अबं थान्दै सिबियारि , बाथौ दोहोरोमा मुलुगनि सुबुं माहारिजों अनसायजानाय दोहोरोम , बाथौ दोहोरोमा मुलुगनि सुबुं माहारिखौ समानै अनसायो , बाथौ दोहोरोमा मुलुगनि फापखौ मुगै फाफिखौ दामुगै , बाथौ दोहोरोमा मुलुगनि मुलुगनां गेवलांसार जौगासार दोहोरोम । " 
 फारसेथिंजाय बे बर ' माहारि आरो बाथौ दोहोरोमखौ मुलुगाव मुंदांखा खालामनांगौब्ला जेरैबो नोजोर होनांगोन जों दा । जेरावबो आखा फाखा जानांगोन जों दा । बाथौ दोहोरोमखौ मुलुगाव फोसावनो थाखाय दालाइलामा , साइबाबा , यगा गुरु बाबा रामदेब मोनबादि जोंनि गेजेरावनो दौसि , दौरि , गोथारी , आसारि आरो गिसिया जोनोम होनांगोन , उजिहोनांगोन जों दा । बर ' माहारि आरो बाथौ दोहोरोमनि गेजेरनिफ्रायनो दोहोरोम सुंथागिरि , सान्थौगिरि , सानसुमै सिन्थाबिद , बैग्यानिक , लिरगिरि , सोलोंथायगिरि , रांखान्थिगिरि , खनगिरि , गेलेगिरि , राजखान्थिगिरि जानांगोन एबा उजिनांगोन जों दा । बेफोर हाजो खरआव खासेव बिदै नागिरनाय बाथ्रा नङा । मोक्थाङव जों बेफोरखौ जापुंहोनो अह रह नाजानांगोन , नाजाथाबबाय थानांगोन जों दा । बाथौ दोहोरोमनि नेरसोनफोरखौ मुलुगाव मिथिहोनो थाखाय मिउजियाम खालामनानै दोननांगौनि गोनांथि दं जोंहा दा । 
 बाथौ दोहोरोमखौ नेवसि नेवसि , जोगार जोगार , बिगुर गोजाफोरनि एबा गुबुन हारिनि हादरनि दोहोरोम बजब बजब गावनि आंगो दोहोरोमखौ मुगैनानै बर ' हारिया मुलुगाव आबुं हारि जौगासार दोहोरोमारि होन्नानै सिनायथि होनो आरो थांनानै थानो हागोन दा ? हाया । दावहा ! मानि दावहा ? दोहोरोम दावहा ? जों मुलुगाव रोखोम रोखोम दावहा नुबोयो , मिथिबोबाय बेफोरनि गेजेराव गुसु दावहा , गुदुं दावहा , उदांस्रि दावहा , फरासी बिप्लब , राचियानि बिग्रायखांनाय , गोजा चिननि जांख्रिखांनाय , भियेटनामनि दावहा , कुरुक्षेत्रनि दावहा । बैफोर