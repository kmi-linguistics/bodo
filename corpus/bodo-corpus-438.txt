सोलाबिखौ गोसोनिफ्राय नागारनो नाजा नांगौ । जों सोलाबनायखौ गुदि आरो गाहाइ होनना साननांगौ । 
 सानफ्रोमबो जों आरज गाबनो नाजानांगौ , नाथाय सोलाबनाय आरो सोलाबिखौ लानानै गोसोआव गोथारै जुना लानानै स्नि बारायनि मादाव मंगल बारायखौ गोथार सान हिसाबै ऐखालि दान्दिसे सम दिहुननानै मोनसे समाव आरज गाबनो सोलाब थारनो नाजा नांगौ । मंगलबारखौ आरजनि गोथार सान होननानै सोरबा सोरबा निरामिस जायो एबा उदैअज ' थायो । नाथाय जानाय आरो लोंनाय गाव गावनि देहानि आरो गोसोनि खोथा । जों जानाय आरो लोंनायाव गाहामनि थाखाय मानिज्लायनांगौ । रावबो रावखौबो जेबो हेंथा हेंथि मोनसा - मोनसि थानो नाङा । बइबो बइखौबो मानिलाइनानै आसार खान्थिखौ निस्थारै सोंलाय - राइज्लाइ फालिलाइनो खाबु लालायनांगौ आरो खाबु होलायनांगौ । बइबो गसाइखौ दहाय होनानै मानि लायनो नाजानांगौ । 
 आरजनि आसारखान्थिखौ फालिलायनो बुजिलायनो नांगौ । गाहाम आसाराव गाहाम आखु सोमजियो । आरजनि आखुआनो जादों अन्नाय , फोथायनाय आरो मिजिंजों खौसे आलो गोजोनै नखर दानाय आरो समाज दानाय । आसाराव गाज्रि आखु बेरखाङोब्ला हेंथा - हेंथि गुलाय - गुजायनि गियान सोमजियो । आरजनि आसारानो जादों खौसेब्ला थांगोन आरो गावस्राब्ला थैगोन । आरजआनो हारिनि राव , थुनलाइ , हारिमु आरो धोहोरोमखौ हमथानो हानायनि गाहाय आरो गुदिनि बिथा ।