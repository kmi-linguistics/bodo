फुजिनांसैगोन । जाइफ्रा आंखौ फुजिया , आं बुंनायखौ खोनासङा बिसोरो जोबोद साजा मोनगोन आंनिफ्राय , अांनि सानन्त्रिनिफ्राय । " गमामायैनो जोबोद साजा होथारबाय बिसोरखौ जाइफ्रा महिषासुरनि बुंनायखौ खोनासङाखोसै । दानिया साजा मोननाय आरो गिनाय सुबुंफ्रा खौसे जानानै ब्रम्मानि खाटियाव थांनायसै नालिशखौ होयैनो आरो बिसोरो महिषासुरखौ सिथारनो थिननायसै । नाथाय ब्रम्माया बुंनायसै - " अां सिथारग्रा नङा , अां रावखौबो सिथारा । महिषासुरखौ सिथारनो लुबैब्ला गुबुन मोदाइनियाव थांनो हागौ नोंसोरो । " खौसे जानानै सुबुंफ्रा बिष्णुनि खाटियाव थांनायसै । बिष्णुनो महिषासुरनि उदखार खालामनायखौ खिन्थानायसै । खोनासंनानै बिष्णुया बुंनायसै - " आं बुथारग्रा , सिथारग्रा नङा । बे खामानिया महेश्वर एबा शिबनिसो । नोंसोर शिबनियाव थांदो । " - आरबाव खौसे जानानै सुबुंफ्रा बयबो शिबनि खाटियाव थांनानै महिषासुरनि उदखार खामनि मावनायखौ खिन्थानानै बिखौ बुथारनो थिननायसै । शिबआ बुंनायसै - " सिथारनाय बुथारनाय खामानियात आंनिनो । नाथाय आं बि असुरखौ सिथारनो , बुथारनो , बिनि जेबो गाज्रि खालामनो हाया । बिहा ब्रम्मा होनाय बोर दं । बि बोरखौ मोननानै दुगा सेमगा जादों बियो । आंनि जानानै अांनि हिन्जाव पार्बतीसो मावनो हागोन बे खामानिखौ । थौ खौसे जानानै थांनि बिनि सिम " बयबो खौसे जानानै थांनायसै । पार्बतीया बुंनायसै - " बे खामानिखौ मावनांगौ बिबाना आनि बिसाइ शिबनिसो । नाथाय बियो खामानिखौ मावफुंनो हायियाव अांनो मावनांसै । " बिमा पार्बतीया बे बाथ्राखौ बुंब्लासो बयबो गोंसोआव गोजोन मोन्नायसै । बिनि बावयैनो महिषासुरा दक्षिन भारताव थांब्ला बिमा पार्बतीयाबो थांनायसै । सानसेखालि बिमा पार्बतीया सासे महर मोजां सिख्ला साजिनानै बिन्ध हाजौनि हाग्राबारियाव बिबार खाबाय थानायसै । थिक बे समाव महिषासुरनि सानै सान्त्रीया बि जायगायाव सौफैदों । बिमा पार्बतीनि सिख्ला महखौ नुनानै बुंनायसै सान्त्रीया - " बे सिख्लाया जोबोदमहर गोसा ( मोजांथार ) । जोंनि महाराजाजोंसो समायसोथारगौ । राजाया बे खौरांखौ मोनब्ला जोंनो बान्था होथारगोन । " खौरांखौ मोन्ना राजाया नायनो फैनायसै आरो नुफैनायसैबो । बिमा पार्बतीया बे समाव मेथाइ रोजाबनानै बिबार खाथिदों । महिषासुरा खथियाव थांनानै बुंनायसै " नों सोर जाखो नोंनि मोजां महरखौ नुनानै आं नोंखौ जुलि लानो गोसो जाबाय । नों मा बुङो ? " पार्बतीया बुंनायसै - " आं नोंखौ जुलि लानो हागौ । नाथाय आंजों दावहा नांनांगोन ? दावहायाव आंखौ फेजेननो हायोब्ला अां नोंखौ जुलि लागोन । " महिषासुरा दावहानांनो राजी जानायसै । दावहानि सिगां गेदेर मोदाइफ्रा गाव गावनि हाथियारखौ पार्बतीनो गथाइनानै होनायसै । शिबनि त्रिसुल , बिष्णुनि सुदर्शन चक्र , इन्द्रनि बज्र बाइदिसिना 10 रोखोमनि हाथियारखौ 10 आखाइयाव लानानै पार्बतीया गिलु - बालु दावहा नांनायसै । उननाव बिमा पार्बतीया त्रिसुलजों असुरखौ सुथारनायसै । बेनो दुर्गा एबा दुर्गा पुजानि सल' । दानिया सोंनाया बेनोदि - मानो पार्बतीया असुरखौ त्रिसुलजों सुथारखो ? बियो सुदर्शन चक्र आरो बज्रजोंबो ' असुरखौ सिथारनो हागौमोन ? नाथाय बि हातियारफोरखौ पार्बतीया बाहायाखै मानो ? बे सोंलुनि फिन्नाया बेनो शिबआ सिथारग्रा बे माहात्म्याखौ दिन्थिनो थाखाय त्रिसुलखौ बाहायनो नांगौ जादों । दानिया बिमा कालीनि एबा कालीफुजानि सल'खौ खिन्थादोनि । बे सल'आ एंरै - सैथ्य मुगायाव महिषासुरनि उन जोलै बिदा फंबाय सानै असुर दंमोन ।