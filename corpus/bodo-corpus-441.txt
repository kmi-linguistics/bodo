दोहोरोमा माखौ बुङो , बे सोंथिनि फिननायखौ होनो थांनाया गोब्राब । दोहोरोमनि ओंथिखौ नागिरनो थांनायाव दोहोरोम शास्त्रआव गोबांथार दान्थे - बिदान्थेबो नुनो मोनो । सोरबाया बुंनो नागिरो दोहोरोमनि जोनोमा सुबुंफोरनि गिनायनिफ्राय सोमजिदों । बिथांमोननि बिदान्थेआ बेनो , जेब्ला सुबुङा दैयाव , अराव , बिफाङाव , अन्थायाव , जिब - जुनारजों थैनाङो अब्ला सुबुङा बे जिउ आत्माया मा बेलाइ ? बे जिउ आत्माया बबेव गोरोबहैयो फालाय ? बेखौ साननानैनो गोमोदोंमोन । बेखौ लानानैनो दिनैसिम सुबुङा अर , दै , अन्थाय , बिफां - लाइफांनि थाखोमानाय गोहोखौ गिनानै आरो बेफोरनिफ्राय बोरै बारगनो हागोन बेनि राहाखौ गोदोनिफ्रायनो खुलुमबोनायनि राहाखौ लाबोदों । बेनो दोहोरोमनि गुदि जोनोम । 
 नाथाय खायसेया बेबादि नोजोरजों नायद्रायाखै । बिथांमोननि बादिब्लालाय मानो - बे मुलुगनि गासिबो मुवाखौ सोरजिनायनि आन्दोआव सोरबा नुवाथारि गोहो गोनाङा बयखौबो गोमोथावै सोरजिदों , खांदों - बादों , फेदेरदों , फोलावदों आरो गोमोथावै फोजोबस्रांदों । बिथांमोंननि बादिब्ला इसोरा बे मुलुगाव दंथारो ! आनान गसाइ बिनान गसाइया निराकार भाबै बे मुलुगाव जोंखौ दैबथिंगासिनो दङ । बिथां मोननि बाग् बुंथाया बेनो - दाउसानिफ्राय जेरै दाउदैनि जोनोम एबा दाउदैनिफ्रायसो दाउसानि जोनोम , बे मोननै बिथिंनिफ्रायबो उलथां - फालथां बिजिरनानै नायोब्ला बे मोननैनि गेजेराव बबेबा मोनसे मुवाखौ सोरबा नुवाथरैया सोरजिग्रोथारनांगोन । बे गोहोखौ लानानैनो सुबुं माहारिया दोहोरोम सिबिनायनि लामाखौ लाबोदों । 
 गुबुन फारसेथिं दोहोरोमनि ओंथिखौ खायसेया ओरैबादि बिजिरनो नाजादों - आनान गसाइ बिनान गसाइखौ जायलामाजों मोननो हासथायो बेलामायानो दोहोरोम । मानो होनोब्ला आर्ज पण्डितफोरनि दोहोरोम बिजिरनाय बादियैब्ला - धृ+मतृब ( मन ) धर्म । धृनि ओंथिया हमथानाय । मन नि ओंथिया गोसो । बे ओंथियाव नायोब्ला जों नुनो मोनो - गोसोखौ जाय बिथिङा हमथानानै दलर एबा दिदोमै दोनो बेनो धर्म । गुबुन फारसेथिं इंराजी रिलिजन' ( Religion ) सोदोबा लेटिन रिलिजिअ ( Religio ) सोदोबनिफ्राय फैनाय । रिलिजिनि ओंथिया जादों - खानाय ( To bind ) एबा खौसे खालामनाय ( To unit together ) जाय बेसादा मुनुस मायानि गोसोखौ गसाइजों खौसे खालामो बेनो रिलिजन । थिक बिबदिनो धोरोम एबा दोहोरोमनि ओंथियाबो बेखौ नागिरब्ला मोननो हायो । दो नि ओंथिया दलर एबा दिदोम , हो नि ओंथिया होनाय एबा गोसोखौ इसोरनो बावनाय , रोम नि ओंथिया गोग्रोमनाय एबा संनो हास्थायनाय । बेनि ओंथिखौ जयै सरजाबनो थाङोब्ला गोसोखौ बावनानै