तरुण डेकाखौ टिहुनि लाल गुदामनि मोखांयाव गेवलां जुथुमनायाव नुदोंमोन । अरबिन्द ' घ'षखौ दीधेलीयाव नागारना बैखालि हरावनो तरुण सेन डेकाया थांबाय । घ'षआ दानसेफ्राम दीधेलीयाव थायो । ओजोंहाइ दीधेलीनि आबादारि सोमावसारनाया गोख्रोंयै समनि गेजेरावनो जुनिया जायगा आवग्रिनो हाबायमोन । जाउनाव पुलिसनि नोजोराव दीधेलीया गोग्लैदोंमोन । पुलिसया आबादारि दैदेनगिरिफोरखौ हमनो सोरगिदिं नोजोर होबाय थादोंमोन । 
 दीधेलीनिफ्राय बिष्णु राभाया नुजाहैबाय बुरीनोगोराव । नलबारिनि नै माइल साहा थानाय बुरीनोगोरावबो गौथुमआ गोख्रों जानाय लोगो लोगो पुलिसनि नोजोरा गोग्लैयो राभानि सायाव । राभाखौ बे खेबाव टिहुनि खाथिनि पिपलीबारीयाव अां लानानै थाङो । अब्ला 1949 माइथाइ । पिपलीबारियाव राभाया आबादारि पंचायत गौथुम दानानै मोनसे गेदेमा आफाद जथुमनाय हांख्रायो । कामिनी शर्मानि दैदेन्नायाव बे जथुम्मायाव नैजि रोजाफ्राम आबादारि थुबुर जायो । सरखारा आफाद जथुमनायखौ फिसायनो 144 धारा जारि खालामो । नाथाय हेंथायै बिबुंथि आरो स्लगान होनाय जायो । 144 धारा सिफायना रोजा रोजा आबादारि जथुमनायाव बाहागो लायो । डि . चि . आ गावनो जथुमनायखौ थेर बेथेर सिफायग्लुंनो नांथाबफायो । जिला बेंगिरिनि हाबा हुखाखौ गोसा रावजों निन्दा खालामनाय जायो । फुलेश्वरी पाठकआ जिल्ला बेंगिरिनि बेसोद्रोमारि हाबाखौ सोंखारियो । पुलिसआ बिथांखौबो एरेष्ट खालामो । 
 आबादारि सोमावसारनायनि लोगो लोगो बे हालामनि आइजो उदांस्रि आफाद ( नारी मुक्ति संघ ) बो दानाय जायो । 1949 माइथायाव बरमायाव आफादनि जथुम्मा खुंनाय जायो । बेलश्वरनि नबीन मेधिनि